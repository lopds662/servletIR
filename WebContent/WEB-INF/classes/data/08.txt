ศรีสุวรรณพยาบาลนางเกษรา
     * ฝ่ายพระหน่อบพิตรอิสเรศร์	กับพราหมณ์เทศอยู่บนมณเทียรสถาน
เขาพิทักษ์รักษาพยาบาล	ค่อยสำราญหายเหนื่อยที่เมื่อยล้า
พอรอนรอนอ่อนแสงพระสุริยง	อัศดงแดดดับลับเวหา
พระเผยแกลแลดูดวงดารา	เหมือนเหมือนนวลหน้านุชน้องลอองนวล
เสียดายนักภัคนีเจ้าพี่เอ๋ย	แม้นได้เชยจะประคองครองสงวน
ธุระรักหนักในใจรัญจวน	ยิ่งอักอ่วนอารมณ์ให้ตรมตรอม
กำแพงวังยังกั้นอยู่ชั้นหนึ่ง	ไฉนจึงจะได้แอบแนบถนอม
ที่รักลอบปลอบประโลมก็โน้มน้อม	แต่กีดจอมจักพรรดิถนัดใจ
จึงปรึกษาสามพราหมณ์ตามวิตก	เหมือนน้องยกเมรุมาศไม่หวาดไหว
จะปลอบมิตรคิดอ่านประการใด	จึงจะได้ดอกฟ้าลงมาชม ฯ
     * เจ้าพราหมณ์ตอบปลอบน้องอย่าหมองหมาง	พระนุชนางปลงจิตต์สนิทสนม
ไม่คลาดแคล้วแล้วพ่อรออารมณ์	คงจะสมจิตต์น้องที่ตรองการ
เรารบสู้กู้เมืองช่วยเปลื้องทุกข์	ได้ผาสุกสืบสมบัติพัสถาน
เห็นทรงฤทธิ์บิดายุพาพาล	จะประทานรางวัลเป็นมั่นคง
เราอย่ารับกลับคืนถวายไว้ 	จึงค่อยไขข้อความตามประสงค์ 
พี่คาดจิตต์ปิตุราชมาตุรงค์	คงให้องค์พระธิดาด้วยปรานี 
มาดแม้นแหนหวงทำหน่วงหนัก	จึงค่อยลักกัลยาเจ้าพาหนี
ความคิดพี่นี้เห็นเป็นเช่นนี้	พ่อเห็นดีด้วยบ้างหรืออย่างไร ฯ
     * หน่อกษัตริย์ตอบว่าขอบอยู่	ทำจู่ลู่ก็จะขัดอัชฌาไสย
จะรั้งรอฟังดูภูวไนย	แม้นไม่ให้โดยดีก็มิฟัง
แล้วเอนเอกเขนกนิ่งอิงเขนย	หอมระเหยหวนกลิ่นถวิลหวัง
เห็นปรางค์น้องอยู่กลางวัง	คนึงนั่งนึกหมายไม่วายครวญ ฯ
     * ฝ่ายพระนุชบุตรีศรีสวัสดิ์	นางกษัตริย์เศร้าสร้อยละห้อยหวน
นึกปรานีศรีสุวรรณยิ่งรัญจวน	มาหมองนวลเหนื่อยยากลำบากองค์
ที่การศึกนั้นก็เสร็จสำเร็จทุกข์ 	ที่การสุขยังไม่สมอารมณ์ประสงค์
แสนเสียดายป่านฉนี้พระโฉมยง	จะโศกทรงเศร้าหมองถึงน้องน้อย
เมื่อจากกันวันนี้ที่ข้างหน้า	ดูพัตราผ่านเกล้าเห็นเศร้าสร้อย
ยิ่งรำลึกนึกน้ำพระเนตรย้อย	แต่หลับม่อยแล้วสดุ้งจนรุ่งราง
จึงให้สี่พี่เลี้ยงเก็บดอกไม้	ดอกมะลิปลูกไว้ในกระถาง
ใส่ขันทองรองพานคลานมาวาง	พระนุชนางกรีดก้อยร้อยมาไลย
เรียงประดับซับซ้อนค่อยสอดเข็ม	เป็นพวงเต็มห่อเสร็จแล้วเด็ดใหม่
อันมาลีที่กระถางริมปรางค์ไชย	พอเก็บได้คนละขันวันละพวง
ใส่พานทองตองเจียนประจงปิด	ให้ทรงฤทธิ์รูปทองเป็นของหลวง
ส่วนนารีพี่เลี้ยงสิ้นทั้งปวง	ต่างร้อยพวงมาลัยให้เจ้าพราหมณ์
สารภีพิกุลดอกบุนนาค	ประสายากเถิดนะเราเจ้าทั้งสาม
ศรีสุดาได้ดอกเข็มเห็นเต็มงาม	จะให้พราหมณ์หน่อกษัตริย์ขัตติยา
นางโฉมยงทรงตรัสว่าผลัดเปลี่ยน	เป็นเวรเวียนกันไปให้บุบผา
ทูลถวายกว่าจะวายดอกมาลา	วันนี้พี่ศรีสุดาไปประเดิม ฯ
     * นางนารีศรีสุดาหน้าเป็นเหม	แสนเกษมแกล้งว่าอย่ามาเสริม
มาไลยหลวงพวงหอมเป็นจอมเจิม	ฉันพลอยเติมตามประสาเป็นข้าไท
แล้วเข้าห้องส่องกระจกจับกระเหม่า	ขี้ผึ้งเข้าชันย้อยสอยไม่ไหว
เป็นการด่วนจวนจนต้องลนไฟ	กรีดจุไรรอบเรียบระเบียบกลม
แล้วผัดหน้าทาจันทน์กระแจะแป้ง	นุ่งยกแย่งพื้นตองปักทองถม
ทั้งกรองทองรองปิดให้ชิดชม	ดูสวยสมเป็นบัลลังก์ที่นั่งรอง
จึงขึ้นบนมณเฑียรทำเมียงมอง	เจ้าพราหมณ์ร้องเชิญว่ามาข้างนี้ ฯ
     * พี้เลี้ยงนั่งตั้งพานพวงบุบผา	ไว้ตรงหน้าหมอบประณตบทศรี
แล้วว่าองค์นงนุชพระบุตรี	ร้อยมาลีมลิลามาประทาน
ดอกเข็มขาวพวงนั้นหม่อมถวาย	แต่กลิ่นอายคลายพร้อมไม่หอมหวาน
สารภีที่ใส่มาในพาน	ของเยาวมาลย์แม่อุบลคนสำคัญ
ดอกพิกุลคุณจงกลเป็นคนร้อย	ประภาน้อยดอกบุนนาคเขาฝากฉัน
ให้สามพราหมณ์ตามมีไมตรีกัน	แกล้งรำพรรณภ้อให้ในทำนอง ฯ
     * หน่อกษัตริย์ตรัสตอบว่าขอบจิตต์	จะได้ชิดชมพลางต่างเจ้าของ
หยิบบุบผามาไลยมาใส่ลอง	พอได้สองหัตถาเป็นขวาซ้าย
จึงตรัสว่าดอกเข็มนี้เต็มรัก	จะเคียงพักตรพี่ไว้มิให้หาย
นางฟังคำทำเมินสะเทิ้นอาย	ทั้งสามนายยิ้มแย้มกระแอมไอ
เจ้าสานนนั่งชมดมบุนนาค	อุบลฝากมาให้ชิดพิสมัย
เจ้าวิเชียรเชยพิกุลฉุนอาไลย	ถึงสายใจเจ้าจงกลเป็นคนเคย
เจ้าโมราดมสารภีรื่น	ช่างหอมชื่นเช่นประภานิจจาเอ๋ย
ต่างประคองของคู่ขึ้นชูเชย	ไฉนเลยหลบหน้าไม่มาเยือน
แล้วต่างสั่งศรีสุดาว่าช่วยบอก	ถึงได้ดอกไม้ไว้ก็ไม่เหมือน
แม้นเมตตาอีกสักห้าหกเจ็ดเดือน	ขอเชิญเชือนมาบ้างอย่าหมางเมิน
     * ศรีสุดาว่าคิดจะไปว่า	ให้ได้มาแนบข้างไม่ห่างเหิน
หน่อกษัตริย์ตรัสว่าล่อให้พอเพลิน	ค่าเชิงเดินคงจะได้เป็นไรมี
ช่วยทูลแก้วเกษราเถิดหนาเจ้า	พี่นอนเฝ้าฝันว่าพากันหนี
จะขอคำทำนายร้ายหรือดี	รุ่งพรุ่งนี้นะจงออกมาบอกกัน ฯ
     * ศรีสุดาอภิวาทฉลาดพูด	เทวทูตท่านมาเตือนจนเฟือนฝัน
ข้ากับเจ้าคราวยากจะจากกัน	กระหม่อมฉันนึกหมายจะวายวาง ฯ
     * พระแย้มยิ้มพริ้มพรายภิปรายตรัส	เห็นไม่พลัดพรากน้องอย่าหมองหมาง
เจ้าร่วมจิตต์ชิดใช้อยู่ในนาง	คงเคียงข้างคู่กันจนวันตาย ฯ
     * ศรีสุดาดีใจใครจะเหมือน	แต่ไหลเลื่อนลืมตนอยู่จนสาย
ก็ลาพระโฉมงามกับสามนาย	คอยนาถกรายกลับหลังเข้าวังใน
นางทูลความตามสั่งมาทั้งหมด	แล้วซ้ำปดเติมแต่งแถลงไข
ครั้นรุ่งเช้าสายน้อยร้อยมาไลย	ลอบไปให้ชู้ชายไม่วายวัน ฯ
     * สมเด็จท้าวทศวงศ์พงศ์กษัตริย์ 	พูลสวัสดิ์วายวิโยคที่โศกศัลย์ 
ครั้นรุ่งแสงสุริย์ฉายขี้นพรายพรรณ	จะรางวัลโยธาที่ราวี
จึงออกนั่งยังท้องพระโรงหลวง	พร้อมกระทรวงเสนาบดีศรี
หน่อกษัตริย์ กับสามเจ้าพราหมณ์ชี	มาอยู่ที่เฝ้าพร้อมน้อมประณต
ต่างบังคมบดินทร์สูรย์ทูลถวาย	ว่าศึกฝ่ายนอกที่มาล่าไปหมด
สมเด็จท้าวทศวงศ์ทรงพระยศ	จึงเผยพจนาตถ์ประภาษพลัน
ให้เอาเงินเสื้อผ้ามาประทาน	เหล่าทหารชาญกำแหงแข็งขยัน
พวกนายมูลขุนนางได้รางวัล	ทั้งบ่าวบรรดาได้ไปสงคราม
แม้พระองค์ทรงตรัสกับข้าเฝ้า	บุรีเราราบเตียนที่เสี้ยนหนาม
จะรางวัลฉันใดให้เจ้าพราหมณ์	จะสมตามความชอบประกอบการ ฯ
     * ฝ่ายอำมาตย์เสนาพฤฒามาย์ 	เฝ้าพระบาทดาษดาอยู่หน้าฉาน
ทูลสนองต้องตามความโบราณ	พระอวตารพูลบำเหน็จเมื่อเสร็จทัพ
ให้เสนาพานรินทร์ไปกินเมือง	ได้เจียดทองรองเรืองเครื่องประดับ
ซึ่งเจ้าพราหมณ์รบแขกให้แตกยับ	ก็ต้องกับมีนัยพระอัยการ
ควรจะให้ไปรักษาอาณาเขต 	ครองประเทศธานินทร์เป็นถิ่นฐาน
ทั้งเรื่องทรงมงกุฏสร้อยสังวาล	ควรประทานให้เจ้าพราหมณ์ตามทำนองฯ
     * สมเด็จท้าวเจ้าบุรินทร์บดินทร์สรูย์ 	ได้ฟังทูลถูกระบอบตอบสนอง
ซึ่งปรึกษาเหมือนเรานึกที่ตรึกตรอง	จะให้ครองจันตประเทศเป็นเขตต์คัน
มีเครื่องอานพานพระศรีที่ลูกหลวง	ทุกกระทรวงเร่งรัดไปจัดสรรค์
ตาบประดับทับทรวงสังวาลย์วรรณ	ให้ครบครันเครื่องทรงอลงการ ฯ
     * เจ้าพราหมณ์ฟังบังคมบรมนาถ	เชิงฉลาดผันผ่อนให้อ่อนหวาน
ซึ่งพระองค์ทรงศักดิ์จักรวาฬ	จะประทานบ้านเมืองและเครื่องทรง
ขอคืนไว้ในท้องพระคลังหลวง	ข้าทั้งปวงพี่น้องไม่ต้องประสงค์
ซึ่งอาสามาประจญรณรงค์	หวังพระองค์ทรงฤทธิ์เหมือนบิดา
ด้วยท่องเที่ยวเปลี่ยวองค์เหมือนนกไร้	ไม่มีไม้รวงรังเป็นฝั่งฝา
อันโฉมงามพราหมณ์น้อยผู้น้องยา	ขอฝากไว้ใต้ฝ่าบาทบงสุ์
แต่ข้าสามพราหมณ์พี่จะลีลาศ	เที่ยวประพาสหิมวาป่าระหง
ควรมิควรข้อใดที่ใจจง	ขอพระองค์ออกโอษฐ์ช่วยโปรดปราน ฯ
     * พระฟังคำทำเชือนเบือนพระพักตร	รู้ว่ารักพระธิดาไม่ว่าขาน
แต่นิ่งนึกตรึกตรองอยู่ช้านาน	จะคิดอ่านเอาใจฉันใดดี
ครั้นจะให้ธิดาวายุพักตร	จะเสียศักดิ์กษัตราน่าบัดสี
แม้นมิให้ก็ไม่อยู่ในบูรี	เสียดายฝีมือณรงค์ ทรงกำลัง
จะเล้าโลมเอาใจเขาไว้ก่อน	ค่อยบิดผ่อนเพทุบายต่อภายหลัง
จึงว่าเจ้าเข้าของให้คืนคลัง	เพราะเยาว์ยังไม่ได้อยู่กับคู่ครอง
เป็นไรมีที่ประสงค์จำนงนึก	เราก็ตรึกอยู่ดอกเจ้าอย่าเศร้าหมอง
จะเลี้ยงไว้ในบุรีทั้งพี่น้อง	เป็นบุตรของบิดาอย่าอาดรู
ทั้งแว่นแควันแดนสุธาอาณาจักร	เจ้าจงรักสิ่งใดมิให้สูญ
เว้นแต่ดวงดาวตวันอันจำรูญ	จงเพิ่มพูลผาสุกทุกเวลา
พ่อนึกหวังตั้งจิตต์คิดปรารถนา	จะได้ฝากซากศพโอรสา
พระโอนอ่อนผ่อนผันจำนรรจา	แล้วลีลากลับหลังเข้าวังใน ฯ
     * ฝ่ายเสนาข้าเฝ้ากับเจ้าพราหมณ์	ต่างไต่ถามพูดจาอัชฌาไสย
ที่รู้เท่าเย้าหยอกให้ยวนใจ	พ่อคงได้สิ่งของที่ต้องการ ฯ
     * พระแย้มยิ้มพริ้มพรายสบายจิตต์	ขึ้นสถิตแท่นวิเชียรมณเฑียรสถาน
พราหมณ์พี่เลี้ยงเคียงสำรวลชวนสำราญ	พระโปรดปรานเปรื่องนักหนานุชาเรา
แต่เดือนสามห้ามฤกษ์มงคลราช	จะต้องคลาดแคล้วเคลื่อนไปเดือนเก้า
น่าหัวเราะเคราะห์กระไรไม่บันเทา	แกล้งหยอกเย้ายวนยีศรีสุวรรณ ฯ
     * หน่อกษัตริย์ตรัสว่านิจจาเอ๋ย	อย่าพักเย้ยยิ้มเยาะหัวเราะฉัน
ถึงอกพี่ที่เป็นก็เช่นกัน	ต่างสรวลสันต์สนทนาสุขาใจ ฯ
     * ฝ่ายท่านเท้าเจ้าบุรีรมจักร	กับองค์อรรคชายาอัชฌาไสย
ครั้นพลบค่ำย่ำประถมยามไชย	สถิตในแท่นทองทั้งสององค์
กรุงกษัตริย์ตรัสเล่าถึงเจ้าพราหมณ์	ที่ทูลความเกี่ยวข้องต้องประสงค์
เห็นท่วงทีศรีสุวรรณนั้นจำนง	ในโฉมยงยุพเรศเกษรา
นี่แน่เจ้าเราจะทำกระไรได้	วิไสยไพร่กับกษัตริย์ขัดหนักหนา
สายสมรผ่อนผันด้วยปัญญา	จะพุดจาคิดอ่านประการใด ฯ
     * นางโฉมยงทรงฟังรบสั่งตรัส	ชุลีหัตถ์ยิ้มย่องสนองไข
เพราะพระมาถึงปรางค์ที่ข้างใน	แล้วซ้ำให้เสกเสดาะเคราะห์ธิดา
อันลูกสาวเท้าไทถ้าใครเห็น	ไม่วายเว้นหวังสวาทปราถนา
แต่พราหมณ์น้อยน่ารักลักขณา	สมกับแก้วเกษราวิลาวรรณ
น้องพิศดูภูษาจินดาประดับ	เครื่องสำหรับพงศ์กษัตริย์ล้วนจัดสรรค์
ทั้งกิริยาพาทีก็ดีครัน	เหมือนพงศ์พันธุ์ท้าพระยามาแต่ไกล
แต่สามพราหมณ์นั้นแลงามเป็นพราหมณ์แท้	กระนี้แน่แล้วพระองค์อย่าสงไสย
คุณของเขาเล่าก็อยู่กับภูวไนย	พระตรึกไตรตรองความดูตามควร ฯ
     * พระฟังนางอย่างจะให้มิได้ห้าม	เห็นรักพราหมณ์ลุ่มหลงทรงพระสรวล
จึงว่าพี่นี้คเนยังเรรวน	สงสารนวลลูกน้อยจะถอยยศ
แม้นเชื้อวงศ์พงศ์เผ่าเหมือนเจ้าว่า	จะเษกสองครองภาราให้ปรากฏ
จะค่อยลอบปลอบถามให้งามงด	แล้วทรงยศไสยาในราตรี ฯ
     * ครั้นรุ่งเช้าท้าวออกพระโรงรัตน์	แกล้งทรงตรัสไต่ถามความกรุงศรี
ศรีสุวรรณนั้นเฝ้าฟังคดี	ถึงสิบสี่สิบห้าทิวาวัน
จะโปรดให้หรือไม่ให้ไม่ได้ข่าว	ไปเฝ้าท้าวเธอก็ชวนแต่สรวลสันต์
เสด็จขึ้นคืนมาปรึกษากัน	ศรีสุวรรณว่าฉันเห็นไม่เป็นการ
พวกในวังฟังข่าวก็เปล่าหมด	เห็นจะปดแต่หากว่าปากหวาน
จะลักแก้วเกษรายุพาพาล	ไปสำราญแรมป่าพนาไลย
พี่จัดแจงแต่งผูกสำเภาน้อย	พาล่องลอยไปตามแม่น้ำไหล
เจ้าพราหมณ์ตอบปลอบน้องไม่ต้องใจ	ถึงจะไปก็ให้งามตามธรรมเนียม
ด้วยชนกชนนีเป็นที่รัก	ทำหาญหักโฉมฉายจะอายเหนียม
คิดเพลงยาวน้าวโน้มประโลมเลียม	ว่ากรมเกรียมตรอมอุราจะลาจร
นางโฉมยงคงจะตามเจ้าพราหมณ์น้อย	อย่าเศร้าสร้อยทรงประดิษฐ์คิดอักษร
พระฟังความสามนายค่อยคลายร้อน	จึงเขียนกลอนแกล้งไว้อาไลยลาน
ครั้นเสร็จสรรพพับผนิดติดขี้ผึ้ง	พอประภามาถึงมณเฑียรสถาน
ถวายพวงมาลัยที่ในพาน	แล้วก้มกรานคอยฟังจะสั่งความ ฯ
     * ศรีสุวรรณรันทดถอนใจใหญ่	แล้วว่าใจฉันนี้เจ็บดังเหน็บหนาม
สู้เหนื่อยยากพากเพียรพยายาม	ไม่สมความปราถนาน่าเสียดาย
ไม่ขออยู่สู้ซนไปจนม้วย	หนังสือนี้พี่ช่วยเอาไปถวาย
ส่งให้นางพลางทำระทวยกาย	ทั้งสามนายแกล้งสะท้อนถอนฤไทย
นางประภาพิศดูไม่รู้เท่า	สงสารเจ้าโมราน้ำตาไหล
จะไต่ถามความเขินสะเทิ้นใจ	ถอนใจใหญ่แล้วลาเข้ามาวัง
ถึงพระนุชบุตรีที่ในห้อง	ทูลฉลองเล่าตามเนื้อความหลัง
พระโฉมยงทรงโศกเพียงทรวงพัง	แล้วหยิบหนังสือถวายสายสุดใจ ฯ
     * ยุพยงทรงสดับรับกระดาษ	นึกประหลาดหลากจิตต์คิดสงไสย
ธุระเรื่องเคืองเข็ญเป็นเช่นไร	แล้วทรามไวยคลี่สารออกอ่านกลอน
     * ในสาราว่าพระองค์ทรงสวัสดิ์	ขอเสี่ยงสัตย์ศุภลักษณ์เป็นอักษร
ให้ดวงเนตรเกษราพงางอน	ด้วยอาวรณ์ หวังสวาทไม่ขาดวัน
เมื่ออยู่สวนครวญถึงคนึง	แม้นจะรองชลนาก็กว่าขัน
คราวเสดาะเคราะห์พาประสบกัน	กับถึงวันสงครามเป็นสามครั้ง
ครั้นกลับทัพลับนุชสุดสวาท	ใจจะขาดคิดหมายไม่วายหวัง
ถึงอยู่นอกแต่น้ำใจอยู่ในวัง	จะนอนนั่งในอารมณ์ให้กรมกรอม
โอ้อนาถวาสนาพี่หาไม่ 	จึงมิได้ชิดเชื้อแม่เนื้อหอม
เหมือนมดแดงแฝงพวงมะม่วงงอม	เที่ยวไต่ตอมเต็มอยู่ไม่รู้รส
พี่รักเจ้าเอาชีวาเข้ามาแลก	ช่วยรบแขกแตกทัพกลับไปหมด
มาอยู่วังตั้งเดือนดูเหมือนมด	ลอายอดสูใจกระไรเลย
เมื่อเสร็จศึกนึกจะสมอารมณ์มาด	พระปิตุราชรู้แจ้งก็แกล้งเฉย
ชรอยเคราะห์เพราะบุญไม่คุ้นเคย	ขอลาเลยล่วงสวรรคครรไลย
จะขืนอยู่สู้โศกก็สุดปล้ำ	ในทรวงช้ำเช่นเขาเชือดให้เลือดไหล
เหลือกำลังจะประทังฤไทยไป	พี่จำไกลกลอยสวาทในชาตินี้
เมื่อชาติหน้าอย่าให้แคล้วกับแก้วเนตร	ให้กอดเกษราชมประสมศรี
เป็นมนุษย์ครุฑาวาสุกรี	ขอให้พี่พิศวาสทุกชาติเอย ฯ
     * นางอ่านจบตบอกตกประหม่า	อนิจจาพระทองของน้องเอ๋ย
ที่คับแค้นแสนเข็ญไม่เห็นเลย	ขืนว่าเฉยเชือนช้าไม่ปราณี 
กรรมเอ๋ยกรรมซ้ำร้ายอายอดสู 	จะมีคู่คู่ก็อางขนางหนี
ไหนจะทุกข์ไหนจะตรมระทมทวี 	ทรวงเท่านี้หรือจะรับอัประมาณ
จะจากจริงทิ้งน้องหรือลองจิตต์	โอ้คิดคิดถึงพระองค์น่าสงสาร
จะบรรไลยเสียให้พ้นทนทรมาน	พิษบานขอครองกับน้องน้อย
ทุกข้อคำร่ำว่าน่าสมเพช	ชลเนตรหยดเหยาะลงเผาะผอย
พระละห้อยคอยน้องน้องก็คอย	โอ้บุญน้อยน้อยใจกระไรเลย
สอื้นอ้อนอ่อนอารมณ์จนลมจับ	สลบหลับแน่นิ่งอิงเขนย
ทั้งสี่นางต่างแลชแง้เงย	เอะทรามเชยเป็นไฉนไหวติง
เข้าประคองร้องหวีดเสียงกรีดกราด	ใจจะขาดซบเสือกลงเกลือกกลิ้ง
ทุกข์ระทมลมประทะศีร์ษะวิง	สลบนิ่งอยู่กับที่ทั้งสี่นาง ฯ
     * ฝ่ายแสนสาวชาวแม่มาแลเห็น	น้ำตากระเด็นค่อนทรวงเข้าผางผาง
แม่ปิ่นเกล้าเจ้านายมาวายวาง	สาวสุรางค์ร้องเรียกกันเพรียกไป
บ้างโศกีตีอกชกศีร์ษะ	สงสารพระธิดาน้ำตาไหล
บ้างรีบไปทูลฉลองสองท้าวไท	พระตกใจจับภูษาละล้าละลัง
ลงจากปรางค์ ต่างองค์ทรงกรรแสง	ทุกตำแหน่งนางห้ามมาตามหลัง
ถึงปราสาทราชบุตรไม่หยุดยั้ง	ขึ้นบรรลังก์เห็นพี่เลี้ยงเคียงลูกยา
ไม่ไหวติงนิ่งแน่แลสลด	ต้องกำสรดซบกายทั้งซ้ายขวา
พระมารดรช้อนเกศกอดธิดา	ทรงโศกาสองกรเข้าค่อนทรวง ฯ
     * กรุงกษัตริย์ตรัสเร่งให้เรียกหมอ	วิ่งกันสอเสียงดังทั้งวังหลวง
นางโขลนจ่าพาพวกแพทย์ทั้งปวง	ทุกกระทรวงมาพร้อมน้อมประณต
กรุงกษัตริย์ตรัสว่าบรรดาหมอ	อย่ารั้งรอเร่งรักษาหาโอสถ
หมอคำนับจับถ้วยสุธารส	ละลายบดยาถวายให้หายฟื้น ฯ
     * พระบุตรีพี่เลี้ยงค่อยรู้สึก	ทรวงสะอึกถอนใจให้สอื้น
เป็นโรครักปักจิตต์ดังพิษปืน	อุสาห์ฝืนองค์นั่งประทังกาย
ทั้งหิวโหยโดยมิได้จะไสยาสน์ 	เตโชธาตุหย่อนยิ่งสวิงสวาย
ผิดสังเกตุเนตรนางก็พร่างพราย	ให้คลับคล้ายเคลิ้มอารมณ์ไม่สมประดี 
เหมือนหนึ่งในใจจะขาดประหวาดหวั่น	ว่าศรีสุวรรณกับสามเจ้าพราหมณ์หนี
ยิ่งแสนโศกโรคทับกลับทวี	ไม่พาทีซวนซบสลบไป ฯ
     * พระปิตุราชมาตุรงค์พระองค์สั่น	หมอทั้งนั้นเซ็งแซ่เข้าแก้ไข
ไม่ฟื้นองค์สงสารสายสุดใจ	ร่ำร้องไห้แซ่เสียงทั้งเวียงวัง
พระชนนีตีทรวงสอื้นอ้อน	โอ้ขวัญอ่อนแม่ไม่ฟื้นคืนมานั่ง
แต่ร่ำร้องเรียกลูกน้อยสักร้อยครั้ง	ไม่เหลียวหลังมาทางแม่บ้างเลย
เมื่อมดหมอก็สุดฝีมือแล้ว	สงสารแก้วเกษรานิจจาเอ๋ย
มีอันเป็นเช่นนี้ยังมิเคย	นางบ่นเบยครวญคร่ำร่ำพิไร ฯ
     * พระบิดาอาดรูทูลเทวษ	ชลเนตรหยดย้อยละห้อยไห้
เสียดายบุตรสุดสวาทจะขาดใจ	พอคิดได้เหลียวหลังสั่งกำนัล
ไปเชิญพราหมณ์ข้างหน้าเข้ามานี่	เขาล้วนมีมนต์เวทวิเศษขยัน
พวกผู้หญิงวิ่งมาข้างหน้าพลัน	อภิวันท์แจ้งความให้พราหมณ์ฟัง ฯ
     * ศรีสุวรรณขวัญหายหมายว่าม้วย	จะไปช่วยฉุดเจ้าพราหมณ์มาตามหลัง
ไม่รอรั้งวิ่งเหย่าเข้าในวัง	เห็นคนพรั่งพร้อมกันกลั้นน้ำตา
ขึ้นปรางค์ทองมองเมียงอยู่เพียงฉาก	ไม่เห็นทรากศพมิตรขนิษฐา
กรุงกษัตริย์เห็นพราหมณ์ตามกันมา	จึงบอกว่าบุตรีมีอันเป็น
ครั้นแก้ฟื้นคืนแล้วกลับสลบ	ไม่เคยพบพ่อเอ๋ยไม่เคยเห็น
ทั้งกายาหน้าหลังยังไม่เย็น	จะกลับเป็นหรือจะม้วยพ่อช่วยดู ฯ
     * ศรีสุวรรณนั้นจะใคร่เข้าใกล้น้อง	จึงว่าต้องเทวดาพระราหู
เคยแก้หายหลายคนด้วยมนต์ครู	จะขอดูกายายุพาพาล ฯ
     * พระทรงฟังสั่งให้ไขวิสูตร	พอม่านรูดแลเห็นองค์น่าสงสาร
พระพักตรผ่องหมองคล้ำด้วยรำคาญ	ทั้งซ้ำอ่านอักขราก็พาเฟือน
ศรีสุวรรณนั้นหลงทรงกรรแสง	โอ้เสียแรงรักใคร่ใครจะเหมือน
สู่อุสาห์พยายามมาสามเดือน	เจ้าพราหมณ์เตือนตกใจกระไรเลย
พระปิตุราชมาตุรงค์พลอยสงสาร	ไม่ว่าขานขวยเขินทำเมินเฉย
พวกแสนสาวชาวแม่ชะแง้เงย	ไฉนเลยพราหมณ์น้อยพลอยโศกา ฯ
     * หน่อกษัตริย์อัดอั้นกลั้นสอื้น	น้ำตาชื้นพรั่งพรายทั้งซ้ายขวา
แขงพระไทยให้เอาน้ำอบมา	ภาวนานึกความไปตามจน
ขอเทวัญชั้นฟ้าสุธาทิพย์ 	อันลอยลิบเหาะเหินเที่ยวเดินหน
ทั้งปู่เจ้าเขาหลวงข้าบวงบล	ขอนิมนต์มาด้วยช่วยชีวี
แม้นแก้วเนตรเกษรากับข้าบาท	เคยร่วมอาสน์เชยชมประสมศรี
ขอให้น้ำในขันสุวรรณ	ดังวารท้าวสุทัศน์สหัสไนย
แล้วเข้าเคียงเตียงสุวรรณบรรจ์ฐรณ์ 	เห็นนิ่งนอนนึกน่าน้ำตาไหล
ค่อยปัดเป่าพรมพรำน้ำดอกไม้	ชายสะไบโบกปัดช่วยพัดวี
เดชะสัตย์อัธิษฐานสำราญรื่น	ค่อยพลิกฟื้นกายามารศรี
เห็นพราหมณ์น้อยเคียงข้างนางยินดี	อัญชลีแล้วก็หลบซบพักตรา ฯ
     * พระปิตุราชมาตุรงค์ตรงเข้าใกล้ 	ประคองให้ทรงกายทั้งซ้ายขวา
เจ้าพราหมณ์น้อยถอยหลังหลีกออดมา	นั่งอยู่หน้าม่านทองที่ห้องกลาง
สองกษัตริย์ตรัสปลอบพระลูกแก้วไม่ม้วย	แล้วนวลลอองอย่าหมองหมาง
แม่เป็นไรกายสั่นทั้งสรรพางค์ 	อย่าครวญครางบอกแม่จะแกกัน ฯ
     * สงสารนุชบุตรีศรีสมร	กำเริบร้อนโรคาเพียงอาสัญ
ได้เห็นคู่ชูชื่นขึ้นครันครัน	อภิวันท์ทูลฉลองสองพระองค์
ลูกฟั่นเฟือนเหมือนกับจะดับจิตต์	ให้มืดมิดมึนตึงตลึงหลง
สุดจะฝืนขืนแข็งแรงดำรง	หากพระองค์ช่วยรอดไม่วอดวาย ฯ
     * สองกษัตริย์ ตรัสแจ้งแถลงเล่า	เพราะมนต์เจ้าพราหมณ์น้อยจึงค่อยหาย
แต่โรคร้ายภายในยังไม่คลาย	จงสบายบรรทมอย่าก้มกราน
หลังสั่งสี่พี่เลี้ยงจงโลมเล้า	ให้กินข้าวกินปลากระยาหาร
พวกสาวสาวเหล่านางพนักงาน	เอาอาการคอยออกไปบอกความ
แล้วลีลามาขังบัลลังก์รัตน์	โองการตรัสเรียกศรีสุวรรณถาม
อันโรคแก้วเกษราพงางาม	ใจเจ้าพราหมณ์เห็นจะรอดหรือวอดวาย ฯ
     * พระยิ้มพลางทางบังคมบรมนาถ	อันโรคราชธิดาจะช้าหาย
ถึงจะแก้แต่ไข้ก็ไม่คลาย	ด้วยโรคร้ายรวนเรรำเพรำพัด
ให้พวกแพทย์หมอยารักษาด้วย	จะได้ช่วยแรงเขาช่วยเป่าปัด
หม่อมฉันกับหมอขอค้างอยู่ปรางค์รัตน์	จะได้ผลัดนอนนั่งฟังอาการ
ถ้าทีนี้มีอันเป็นเหมือนเช่นนั้น	แก้ไม่ทันถึงตัดอัติสาร
จะลงยันต์กันไว้ทุกใบบาน	อ่านโองการแก้กันอันตราย น
     * สมเด็จท้าวทศวงศ์ทรงสดับ	เจ้าพราหมณ์รับอาสาว่าช้าหาย
ก็รู้เท่าเข้าใจในอุบาย	อันแยบคายคิดจะอยู่ดูธิดา
เดิมก็ หวังตั้งจะให้เขา	เดี๋ยวนี้เล่าเขาก็กลับรับรักษา
ตามกุศลผลกรรมที่ทำมา	วาสนาลูกน้อยกลอยฤไทย
จึงแกล้งตรัสกลบเกลื่อนเหมือนไม่รู้	เออเอ็นดูเราด้วยช่วยแก้ไข
แล้วสั่งเหล่าชาวที่บรรทมใน	จงจัดให้หลับนอนผ่อนสบาย
ศรีสุวรรณกันเองอย่าเกรงขาม	กับสามพราหมณ์อยู่รักษากว่าจะหาย
แล้วถามถึงลูกน้อยว่าค่อยคลาย	ชวนกำนัลผันผายไปสู่ปรางค์ ฯ
     * ฝ่ายชาวที่ทอดยี่ภู่ปูบรรจ์ฐรณ์ 	ให้พราหมณ์นอนผาสุกที่มุขขวาง
สุขหนี่ยี่ภู่ปูสำอาง	เอาฉากกางกั้นห้องตรงช่องแกล
ที่หมอบอยู่ปูพรมให้สมหน้า	กับเครื่องยาเอามาวางไม่ห่างแห
พวกโขลนจ่ามาอยู่คอยดูแล	กับเถ้าแก่ที่สำหรับกำกับกัน ฯ
     * สงสารเจ้าเกษราธิดาราช	ทรงไสยาสน์ ยามวิโยคให้โศกศัลย์
ทั้งไข้ใจไข้ฉลุประจุบัน	ให้ป่วนปั่นปวดเศียรอาเจียนลม
หมอประกอบยาถวายหลายขนาน	พระอาหารกลั้วกลืนยังขื่นขม
ให้หิวโหยโรยราในอารมณ์ 	นิ่งบรรทมพอประทังกำลังองค์
สี่พี่เลี้ยงเคียงข้างไม่ห่างโฉม	ปลอบประโลมทรามสงวนนวลหงส์
นางชูชื่นขืนแขงแรงดำรง	ถามถึงองค์หน่อไทไปหรือยัง ฯ
     * พี่เลี้ยงยิ้มพริ้มพรายค่อยคลายโศก	จะดับโรคในอารมณ์ให้สมหวัง
ค่อยกระซิบเบาเบาเล่าให้ฟัง	พระองค์ยังอยู่รักษาพยาบาล
เขาจัดให้ไสยาตรงหน้ามุข	เป็นผาสุกร่วมปราสาทราชฐาน
แต่แรกรู้ดูรีบมาลนลาน	น่าสงสารโสกาต่อหน้าคน ฯ
     * นางฟังคำร่ำเล่าถึงทรงเดช	ชลเนตรหยดย้อยดังฝอยฝน
แต่ค่อยชื่นฝืนกำลังประทังทน	บรรทมบนแท่นรัตน์ชัชวาลย์ ฯ
     * ฝ่ายพระหน่อบพิตรอดิสร	ยามสมรมีโรคโศกสงสาร
คอยเรียกเหล่าสาวสรรคพนักงาน	ถามอาการกัลยาทุกนารี
ที่นึกรักซักไซ้มิใคร่จบ	ชำเลืองพบสาวน้อยชม้อยหนี
ครั้นโพล้เพล้เพลาเวลาจะราตรี	แสงอัคคีโคมสว่างดังกลางวัน
สำเนียงนางครางครวญหวนละห้อย	พระเศร้าสร้อยพลอยทรงกรรแสงศัลย์ 
แสนรัญจวนป่วนใจด้วยไกลกัน	สุดจะกลั้นกลัวความเมื่อยามร้อน
จึงเสแสร้งแกล้งว่าเวลาค่ำ	จะต้องทำกันกายสายสมร
ถือใบตาลกระบองเพ็ชรเสด็จจร	ไปบรรจ์ฐรณ์แท่นสถิตพระธิดา ฯ
     * พี่เลี้ยงน้อมพร้อมพรั่งเชิญนั่งอาสน์	พระหน่อนาถนิ่งพินิจขนิษฐา
ดูเผือดผิวหิวโหยเห็นโรยรา	ทั้งนวลหน้าน้องรันทดสลดลง
แล้วผอมซูบรูปองค์ทรงสัณฐาน	แสนสงสารทรามสงวนนวลหงส์
เงียบระงับหลับอยู่ไม่รู้องค์	พระเคลิ้มหลงลูบนางทางประโลม ฯ
     * พระธิดาว้าหวั่นกระสันเสียว	ชำเลืองเหลียวเห็นองค์พระทรงโฉม
มานั่งเรียงเคียงข้างสว่างโคม	ที่ทุกข์โทมนัสนั้นค่อยบันเทา
อุสาห์ทรงองค์ขยับอภิวาท	น้องไสยาสน์ยกโทษจงโปรดเกล้า
ด้วยหนาวเหน็บเจ็บปวดให้รวดร้าว	พระมาเฝ้าอยู่ไยไม่ไสยา ฯ
     * พระรับขวัญขวัญใจวิไลลักษณ์	เพราะความรักพี่จึงอยู่สู้รักษา
ให้น้องน้อยค่อยสบายคลายโรคา	จึงจะลาโฉลาเยาวมาลย์
ซึ่งซูบกายสายสมรเพราะร้อนโรค	พี่พลอยโศกซูบลงเพราะสงสาร
แม่เจ็บไข้พี่ก็ไข้ใจรำคาญ	เยาวมาลย์ม้วยหมายจะตายตาม
พี่รักน้องสองกษัตริย์ก็ทราบสิ้น	ยุพาพินเจ้าอย่าหมางระคางขาม
ขอฟูมฟักรักษาพงางาม	ให้สมความรักใคร่อาไลยลาน
แม่แก้วเนตรเกษราอุสาห์เสวย	อย่าละเลยโภชนากระยาหาร
นางคำนับรับรสพจมาน	พระสงสารรับขวัญให้บรรทม
คอยระวังนั่งเฝ้าแต่เป่าปัด	สองกษัตริย์สุจริตสนิทสนม
ไม่เดียงสาน่าเอ็นดูเหมือนคู่ชม	นางบรรทมพระประทับให้หลับไป ฯ
     * ฝ่ายโขลนจ่าข้าหลวงที่ล่วงรู้	สังเกตดูมั่นคงไม่สงไสย
ต่างปรึกษาว่ากรรมทำอย่างไร	ถ้าใครใครเขามาเห็นไม่เป็นการ
เจ้าพราหมณ์น้อยพลอยเข้าไปอยู่ในห้อง	เคียงประคองพระธิดาน่าสงสาร
ดูสนิทชิดเชื้อเหลือประมาณ	จะมินานแล้วกระมังจึงอย่างนี้
บ้างบ่นว่าถ้าทราบถึงทรงเดช	พวกเรานี้มีวิเสทก็โรงสี
บางคนว่าน่าชมสมกันดี	เราจะมีผิดไยมิใช่การ
พวกท้าวนางต่างห้ามให้ความหมาย	อย่าวุ่นวายว่ากล่าวให้ร้าวฉาน
นางประชวรส่วนเธอมาพยาบาล	น่าสงสารสงไสยทำไมมี ฯ
     * ฝ่ายพระหน่อบพิตรอดิศร	สู้อดนอนมารักษามารศรี
เห็นนางหลับจับพัชนี วี 	อยู่ข้างที่แท่นทองจนสองยาม ฯ
     * ฝ่ายทั้งสี่พี่เลี้ยงเคียงบรรจ์ฐรณ์ 	ต่างว่าวอนทรงฤทธิ์ด้วยคิดขาม
เข้าฟูมฟักรักษาชล่าลาม	ท้าวทราบความเคืองขุ่นจะวุ่นวาย
คำโบราณท่านว่าอย่าละโมภ	ถ้าหลงโลภลาภน้อยจะพลอยหาย
พวกแสนสาวท้าวนางเจ้าขรัวนาย	รู้ระคายเขาจะว่าน่ารำคาญ ฯ
     * พระเคืองคำทำตอบว่าชอบอยู่	พี่ไม่รู้หรือว่า รักสมัครสมาน
ได้ทูลขอรอมาก็ช้านาน	ไม่เป็นการย่อมรู้อยู่ด้วยกัน
เพราะเจียมตัวกลัวผิดจึงปิดป้อง	แทบพระน้องเกษราจะอาสัญ
เดชะบุญหนุนมารักษาทัน	จะให้ฉันทิ้งนางเสียอย่างไร
ถึงผิดพลั้งครั้งนี้เมื่อวิบาก	จะจรจากแก้วตาอย่าสงไสย
ไม่ว่าเล่นเป็นไรก็เป็นไป	ได้เจ็บใจแล้วไม่คิดชีวิตเลย
พอแปดทุ่มพระธิดาผวาผวาด	พระหน่อนาถนั่งประคองรองเขนย
ปลอบประโลมโฉมงามว่าทรามเชย	เชิญเสวยโอสถสกดลม ฯ
     * นางคำนับรับจอกจากพระหัตถ์	ไม่ข้องขัดอุสาห์กลืนทั้งขื่นขม
สงสารองค์ทรงยศอดบรรทม	พลอยปรารมภ์ร่ำว่าสาระพัน
พระผ่านเกล้าเฝ้านั่งระวังน้อง	จะหม่นหมองมีพระโรคให้โศกศัลย์ 
เสด็จไปไสยาสน์ อาสน์สุวรรณ	พอแก้กันครหาไม่ราคิน
ด้วยแสนสาวท้าวนางในปรางค์มาศ	จะประหลาดหลากจิตต์คิดถวิล
ถึงมิชั่วก็เหมือนชั่วมั่วราคิน	เขาจะนินทาทำให้รำคาญ
ถึงชนกชนนีจะมิว่า	เห็นแก่หน้าน้องรักอย่าหักหาญ
คำผู้ใหญ่ย่อมว่าช้าเป็นการ	ยิ่งเนิ่นนานก็จะเห็นยิ่งเป็นคุณ
พระรักน้องน้องก็รู้อยู่ว่ารัก	แต่คิดหักหน่วงเหนี่ยวอย่าเฉียวฉุน
มาฟูมฟักรักษาเพราะการุญ	ขอบพระคุณควรคิดเหมือนบิดา
แม้นชีวิตน้องมิตายก็หมายมาด	จะรองบาทบทเรศพระเชษฐา
แม้นผิดองค์ทรงเดชของเกษรา	ถึงลอยฟ้ามาก็ไม่อาไลยแล
ยังมิดมิดอยู่ก็ปิดไว้ก่อนเถิด	อย่าเพิ่งเปิดให้เขาเห็นว่าเป็นแผล
ใช่ไกลใกล้ไปมาเพียงหน้าแกล	ไม่ห่างแหเห็นกันทุกวันคืน
อดบรรทมลมล่อยจะพลอยจับ	ไปนอนหลับผ่อนพักเสียสักตื่น
เช้ายามสามย่ำประโคมอยู่โครมครื้น	พระมาขืนเนตรนั่งไม่บังควร ฯ
     * พระรับขวัญขวัญอ่อนอย่าร้อนเร่า	ไม่ขัดเจ้าโฉมงามทรามสงวน
พี่เหมือนหมอขอช่วยด้วยประชวร	ใช่จะกวนแก้วตาให้ราคี 
อย่าตรึกตราปรารมภ์บรรทมเถิด	โรคจะเกิดกวนน้องให้หมองศรี
พลางปลอบให้ไสยาด้วยปราณี 	แล้วช่วยคลี่คลุมบรรทมห่มให้นาง
เห็นม่อยหลับกลับหลังมายังอาสน์	อิงเขนยเผยสิงหาสน์ให้กว้างขวาง
เล่าแถลงแจ้งความให้พราหมณ์พลาง	พระนุชนางน้องน้อยเห็นค่อยคลาย ฯ
     * เจ้าพราหมณ์ ยิ้มพริ้มเพราเข้ากระซิบ	วางยาทิพย์แล้วเป็นไรจะไม่หาย
ประเดี๋ยวนี้พี่ก็พลอยค่อยสบาย	ด้วยกลิ่นอายเกษรขจรมา
แล้วเลียมลูบจูบหัตถ์ ทั้งสองข้าง	น้อยหรือช่างหอมกระทั่งพระมังสา
ประหลาดจิตต์ผิดรสสุคนธา	หรือดอกฟ้าติดต้องลอองนวล ฯ
     * พระยิ้มพลางทางตอบว่าขอบจิตต์	กลิ่นชาววังยังติดมาแต่สวน
อย่าอาวรณ์ร้อนเล่าเฝ้าคร่ำครวญ	จะช่วยชวนมาในฉากไม่ยากเย็น
พราหมณ์หัวเราะเยาะว่ามาอยู่ใกล้ 	เมื่อคราวไขก็เป็นแต่ได้แลเห็น
ถ้าขัดข้องต้องพาน้ำตากระเด็น	พูดกันเล่นอยู่จนแจ้งแสงอุไทย ฯ
     * ฝ่ายโฉมยงองค์ชนนีนาถ	พอภานุมาศไตรตรัสจรัสไข
มาปราสาทพระธิดาด้วยอาไลย	เข้าห้องในแท่นทองประคององค์
เห็นลูกน้อยค่อยคลายวายวิโยค	ถามถึงโรคที่ประชวรนวลหงส์
ที่วิงเวียนเศียรสมรค่อยหย่อนลง	หรือโฉมยงยังรำคาญประการใด ฯ
     * พระบุตรีกราบก้มบังคมบาท	นุชนาฎเล่าแจ้งแถลงไข
ได้โอสถรสรื่นค่อยชื่นใจ	แต่ยังให้หิวโหยโรยกำลัง ฯ
     * พระมารดาวอนว่าอุสาห์เสวย	แม่ทรามเชยจะได้ชื่นขึ้นมามั่ง
จลหลับนอนผ่อนใจให้ประทัง	รำพรรณสั่งบุตรีแล้วลีลา
มานั่งแท่นที่กลางปรางค์ปราสาท	กำนัลนาฎหมอบรายทั้งซ้ายขวา
หน่อกษัตริย์ตรัสชวนพราหมณ์พี่ยา	กับหมอมากราบกรานพระมารดร ฯ
     * นางกษัตริย์ตรัสเล่าถึงลูกน้อย	โรคาค่อยเบาทรวงดวงสมร
แต่ลุกนั่งยังไม่ตรงองค์บังอร	ประเดี๋ยวร้อนประเดี๋ยวเย็นเป็นอย่างไร ฯ
     * เจ้ากรมหมอขอรับอภิวาท	สันนิบาตเพื่อเส้นเป็นไกษย
บ้างทูลว่าอาโปนั้นหย่อนไป	ทั้งติดไข้เพศเหนือเพื่อฤดุ
บ้างว่าลมแล่นในไม่สดวก	หมอทั้งพวกเถียงกันสนั่นหู
นางพระยาว่าเจ้าพราหมณ์มีความรู้	สังเกตดูโรคเห็นเป็นอย่างไร ฯ
     * ศรีสุวรรณทูลว่าอย่าปรารภ	ข้าเคยพลแก้หายมาหลายไข้ 
จะรักษาพยายามนางทรามไวย	ให้หายในเดือนหน้าไม่ช้านาน ฯ
     * นางฟังคำชำเลืองดูพราหมณ์น้อย	ดูเศร้าสร้อยซูบลงก็สงสาร
เพราะจงจิตต์พระธิดายุพาพาล	พลอยรำคาญขุ่นข้องจึงหมองนวล
พินิจพลางนางกษัตริย์ตรัสปราไสย	แม่ขอบใจแล้วเจ้าพราหมณ์ทรามสงวน
มาอยู่ด้วยป่วยไข้ก็ได้กวน	พระคุณควรจะสนองให้ต้องใจ
อันทรงฤทธิ์บิดาชราภาพ	จะปรามปราบยุคเข็ญเห็นไม่ไหว
เจ้าเหมือนบุตรสุดรักร่วมฤไทย	พ่อคงได้แว่นแคว้นทั้งแดนดาว
ขอแก้วเกษราธิดาด้วย	เอนดูช่วยปกป้องเหมือนน้องสาว
ศรีสุวรรณนั้นเหมือนหุ่นพึ่งรุ่นราว	จะคราวคราวกันกับแก้วเกษรา
แล้วถามไถ่ไล่ปีดูพี่น้อง	เห็นถูกต้องคืนวันชัณษา
เจ้าพราหมณ์ ยิ้มพรายอายวิญญา	พระมารดาซ้ำช่วยอำนวยพร
แล้วว่าเจ้าพราหมณ์มารักษาน้อง	พลอยหม่นหมองไม่มีสุขสโมสร
ขืนอารมณ์ลมจะจับจงหลับนอน	สายสมรนั้นแม่เห็นไม่เป็นไร ฯ
     * ศรีสุวรรณปัญญาฉลาดแหลม	ทำแช่มแช่มช่างว่าอัชฌาไสย
ถึงคับที่นอนหลับไม่คับใจ	ลูกจะไว้ชีวาตม์ใต้บาทมูล
แม้นผิดพลั้งอย่างไรจงได้โปรด	ประทานโทษอนุญาตให้ขาดสูญ
ถ้าชุบเลี้ยงเพียงวงศ์พงศ์ประยูร	จะเพิ่มพูลผาสุกทุกเวลา
ซึ่งโฉมงามทรามสงวนประชวรโรค	ลูกพลอยโศกเศร้านักจะรักษา
ไม่โหยกเหยกเษกสรรค์จำนรรจา	พระมารดาอย่าเป็นห่วงด้วยดวงใจ ฯ
     * นางฟังคำล้ำลึกแล้วนึกยิ้ม	เห็นหงิมหงิมพูดจาจะหาไหน
สายอยู่แล้วพระมารดาจะคลาไคล	เจ้าจงไปหลับนอนผ่อนสำราญ
แล้วถามถึงลูกน้อยว่าค่อยชื่น	เสด็จคืนขึ้นปราสาทราชฐาน
แต่พิทักษ์รักษาพยาบาล	กำหนดนานถึงสิบห้าทิวาวัน ฯ
     * ฝ่ายพระนุชบุตรีนารีราช	สุดสวาทวายวิโยคที่โศกศัลย์ 
ด้วยได้หมอหน่อกษัตริย์ชงัดครัน	จึงหายวันหายคืนชื่นอารมณ์
พวกพี่เลี้ยงสี่นางค่อยสร่างทุกข์	ถอนใจจุกแล้วก็ผลัดกันตัดผม
พระบุตรีมิได้จากแท่นบรรทม	ทำระบมบอกป่วยด้วยมารยา
จะบอกหายฝ่ายองค์ทรงสวัสดิ์	จะพรากพลัดเสียให้ห่างเสนหา
ถึงสร่างโศกโรครักหนักอุรา	เสวยยาอย่างอื่นไม่ชื่นองค์ ฯ

