จะกล่าวถึงสินสมุทรบุตรนางยักษ์ กำลังรักพระธิดารมารศรี 
เมื่อเรือแตกแบกมาในวารี ไม่มีที่หยุดหย่อนจนอ่อนแรง 
ถึงเจ็ดวันเจ็ดคืนแต่คลื่นซัด นางกษัตริย์โศกศัลย์เฝ้ากรรแสง 
เห็นมัจฉาปลาร้ายขึ้นว่ายแซง ยิ่งแสยงสยองเกล้าเยาวมาลย์ 
จึงว่าพ่อสินสมุทรสุดสวาท เหนื่อยอนาถนักหนาน่าสงสาร 
จงวางแม่เสียในวลชลธาร เร่งคิดอ่านตามติดพระบิดร ฯ 
สินสมุทรสุดเหนื่อยด้วยเมื่อยล้า สู้อุส่าห์ทรงกายสายสมร 
แล้วตอบคำร่ำว่าด้วยอาวรณ์ แม่ม้วยมรณ์ก็จะม้วยเสียด้วยกัน 
ลูกหมายเหมือนชนนีเป็นที่ยิ่ง ไม่ทอดทิ้งมารดาให้อาสัญ 
อันกำลังยังไปได้อีกวัน อย่าทรงกรรแสงนักจงหักใจ ฯ 
นางฟังคำซ้ำสวาทราชโอรส ยิ่งกำสรดสุดจะขืนสะอื้นไห้ 
กุมาราพาว่ายคล้ายคล้ายไป เห็นเกาะใหญ่ยินดีค่อยมีแรง 
อุส่าห์รีบถีบเข้าถึงเขาหลวง พอลับดวงสุริเยนทร์ไม่เห็นแสง 
หน่อนรินทร์สินสมุทรก็สุดแรง ถึงที่แห้งเสือกซบสลบไป ฯ 
ฝ่ายสุวรรณมาลีศรีสวัสดิ์ เห็นหน่อกษัตริย์นิ่งอนาถไม่หวาดไหว 
เข้ากอดแอบแนบอกด้วยตกใจ ร่ำพิไรเรียกพลางในกลางคืน 
สินสมุทรสุดสวาทของแม่เอ๋ย ไฉนเลยลูกยาไม่ฝ่าฝืน 
แม่ปลุกเจ้าเท่าไรก็ไม่ฟื้น พลางสอื้นอ่อนองค์ทรงโศกี  
จะหาไหนได้เหมือนพ่อเพื่อนยาก สู้ลำบากแบกพามารดาหนี 
ไม่ม้วยมอดรอดมาในวารี จนถึงที่หยุดแล้วเจียวแก้วตา 
ควรหรือพ่อหน่อนาถมาขาดจิตต์ สิ้นชีวิตสิ้นชาติวาสนา 
ให้แม่อยู่ผู้เดียวเปลี่ยววิญญา อนิจจาเจ้าไม่สั่งแม่มั่งเลย 
มาทอดกายวายวางอยู่กลางหาด ไม่มีอาสน์อุ่นอ่อนที่นอนเขนย 
ระคายคันขวัญใจเจ้าไม่เคย พ่อคุณเอ๋ยอนิจจาน่าปราณี 
นางสอดกรช้องเกศขึ้นประทับ ดังจะดับดวงชีวามารศรี 
แสนวิโยคโศกศัลย์พันทวี วิสัญญีภาพนิ่งไม่ติงกาย 
ยะเยือกเย็นเส้นหญ้ารุกขาเขา สงัดเหงาเงียบเสียงสำเนียงหาย 
จันทร์กระจ่างพ่างพื้นโพยมพราย เรไรรายหริ่งร้องทั้งลองไน 
แจ้วแจ้วจักรจั่นสนั่นเสนาะ  ดังบัณเฑาะว์ดนตรีปี่ไฉน  
น้ำค้างพรมลมพาสุมาไลย  เย็นระรื่นชื่นใจพระเทพิน 
นางฟื้นองค์ทรงกายกระหายหิว ให้หวิวหวิวหวาดไหวฤไทยถวิล 
ภาณถมาศผาดเยี่ยมเหลี่ยมเมฆิน นางปลุกสินสมุทรไม่ไหวกายา 
ดูลูกรักพักตรเผือดเลือดสลด แสนรันทดแทบชีวังจะสังขาร์ 
ด้วยความรักลูกเลี้ยงเพียงชีวา เฝ้าโศกากอดไว้ไม่ไกลกัน 
ประหลาดเหลือเนื้อพ่อยั้งอุ่นอ่อน หรืออดนอนนิทราไม่อาสัญ 
นางยอกรวอนไหว้ไทเทวัญ ทุกช่องชั้นฉกามาวะจร 
ที่ขึ้นล่องท้องทะเลทุกเทเวศร์ รุกขาเขตเขาเขินเนินสิงขร 
แม้นพระหน่อบดินทร์นรินทร จะม้วยมรณ์มรณานิคาไลย 
ชีวิตข้าอย่าให้รอดจงมอดม้วย ขอตายด้วยลูกรักที่ตักไษย 
แม้นบุญหลังยังจะรอดตลอดไป ขอจงให้ลูกน้อยข้าค่อยคลาย 
พอขาดคำรำพรรณพิษฐาน พระกุมารฟื้นสมอารมณ์หมาย 
นางนวดเคล้นเส้นศอหน่อนารายณ์ ร้องเรียกสายสวาทพลางไม่วางใจ ฯ 
ฝ่ายพระหน่อบพิตรอดิศร หิวหาวนอนเหนื่อยซบสลบไสล 
ต้องน้ำค้างกลางคืนชื่นฤไทย จึงกลับได้สมประดีค่อยมีแรง 
ลืมพระเนตรเห็นองค์นางนงลักษณ์ เฝ้าฟูมฟักนวดฟั้นแล้วกรรแสง 
เหมือนแม่ลูกผูกจิตต์ไม่คิดแคลง อุส่าห์แขงขืนอารมณ์บังคมคัล 
จึงทูลว่าข้าน้อยนี้ม่อยหลับ เปรียบเหมือนกับกายาจะอาสัญ 
พระมารดามาด้วยให้ช่วยกัน หาไม่วันนี้เห็นไม่เป็นตัว ฯ 
นางฟังตอบปลอบประโลมพระลูกน้อย แม้ได้พลอยพึ่งบุญพ่อทูลหัว 
สาระพัดศัตรูไม่สู้กลัว ได้รอดตัวมาถึงเกาะเพราะโอรส 
เจ้าม้วยมอดวอดวายจะตายด้วย เป็นเพื่อนม้วยมรณาให้ปรากฎ 
พ่อกลับคืนฟื้นพ้นชีวงคต ค่อยเปลื้องปลดทุกข์ทนของชนนี ฯ 
พระหน่อไทได้สดับอัภิวาท ยิ่งรักราชธิดามารศรี 
จึงเชิญนางย่างเยื้องขึ้นคิรี ให้อยู่ที่เงื้อมผาศิลาลาย 
แล้วเที่ยวไปในเกาะเสาะลูกไม้ เก็บได้ใส่ห่อผ้ามาถวาย 
นางเสวยส้มสูกกับลูกชาย ค่อยเหือดหายหิวโหยที่โรยรา ฯ 
จะกล่าวฝ่ายนายโจรใจฉกาจ เป็นเชื้อชาติอังกฤษริษยา 
คุมสลัดอัศตันวิลันดา เป็นโจรห้าหมื่นพื้นทมิฬ 
มีกำปั่นนั้นยาวยี่สินเส้น กระทำเป็นตึกกว้านสถานถิ่น 
หมากมะพร้าวส้มสูกปลูกไว้กิน ไม่รู้สิ้นเอมโอชโภชนา 
เลี้ยงทั้งแพะแกะไก่สุกรห่าน คชสารม้ามิ่งมะหิงษา 
มีกำปั่นห้าร้อยลอยล้อมมา เครื่องศัสตราสำหรับรบครบทุกลำ 
คอยตีเรือเหนือใต้ได้สิ่งของ เที่ยวแล่นล่องตามคลื่นทุกคืนค่ำ 
มาถึงกลางหว่างบรรพตพออดน้ำ จึงทอดกำปั่นใหญ่ในนที 
ให้เรือน้อยลอยแล่นเข้าเหลี่ยมเขา แต่ล้วนเหล่วิลันดากลาสี 
ประทับจอดทอดท่าหน้าคิรี พวกโยธีหาบหามตามกันมา 
ขึ้นตักน้ำลำธารละหารหิน พอเห็นสินสมุทรอยู่ที่ภูผา 
กับหญิงสาวขาวผ่องต้องติดตา พวกโยธาซักถามตามทำนอง 
กุมารานารีนี้ไฉน เป็นอย่างไรจึงมานั่งอยู่ทั้งสอง 
เป็นภรรยาสามีหรือพี่น้อง พลางมุ่งมองดูนางไม่วางตา ฯ 
สินสมุทรพูดจาภาษาแขก นัยน์ตามแตกใครอย่าแลดูแม่ข้า 
เราเสียเรือเชื้อกษัตริย์พลัดภารา นี่ท่านมาแต่ข้างไหนได้เอนดู 
เดินสารด้วยช่วยส่งให้ถึงฝั่ง จะไปยังรัตนาภาราปู่ 
จะรับได้หรือมิได้จะใคร่รู้  เฝ้าและดูมารดาเราว่าไร ฯ 
ทหารโจรแจงความขามขยาด เห็นเกินวาสนาตนพ้นวิไสย 
แต่เสียดายหมายว่าจะพาไป ให้นายใหญ่ของเราเอารางวัล 
จึงพูดปลอบตอบว่าอย่าปรารภ จะให้พบกันกับนายมาผายผัน 
แล้วแห่ห้อมล้อมลงสลุบพลัน ไปกำปั่นลำใหญ่ในคงคา 
ครั้นถึงเทียบเรียบเรียงเข้าเคียงท้าย แล้วบอกนายว่ามีนางต่างภาษา 
จะโดยสารวานส่งจึงลงมา จะโปรดปราณีนางเป็นอย่างไร ฯ 
ฝ่ายสุหรั่งอังกฤษพิศเพ่ง เห็นปลั่งเปล่งปลื้มจิตต์พิสมัย 
ด้วยลูกเมียยังไม่มีก็ดีใจ หมายจะได้เล้าโลมนางโฉมยง 
จึงเสแสร้งแกล้งว่าได้มาพึ่ง จะให้ถึงฟากฝั่งดังประสงค์ 
แล้วจัดแจงแต่ห้องให้สององค์ เชิญโฉมยงไปอยู่กับกุมาร 
แล้วรีบร้อนถอนสมอไม่รอรั้ง พร้อมสะพรั่งเรือเรียงเคียงขนาน 
พอลมคล่องล่องแล่นแสนสำราญ เที่ยวรังความขวางทางมากลางทะเล ฯ 
ฝ่ายสุหรั่งนั่งที่เก้าอี้ใหญ่ กับพวกไพร่กล่าวชวนกันสรวลเส 
ให้เหิมฮึกนึกนิยมสมคเน ด้วยได้เทวีไว้ที่ในเรือ 
ต้องตำราว่าดีไม่มีร้าย เป็นแม่หม้ายลูกติดสนิทเหลือ 
จะฝังปลูกผูกมิตรให้ชิดเชื้อ อยู่ในเนื้อมือแล้วไม่แคล้วเรา 
แต่ลูกนางขวางกีดอยู่นิดหนึ่ง คิดรำพึงอ้อมค้อมจะมอมเหล้า 
ให้หลับไหลลืมตัวด้วยมัวเมา แม้นซึมเซาแล้วจะเกี้ยวประเดี๋ยวใจ 
คิดพลางทางสั่งปังกะโละ ให้ยกโต๊ะเหล้าเข้มมาเต็มไห 
ทั้งของกินสิ้นทุกอย่างมาวางไว้ แล้วเรียกให้กุมาราออกมากิน 
พอกุมารขานขาลาแม่เลี้ยง มานั่งเคียงโจรสุหรั่งดังถวิล 
นายโจรจับจอกสุราออกมาริน สอนให้กินแก้ทุกข์สนุกใจ ฯ 
สินสมุทรสุดซื่อถือว่าน้ำ เขาส่งซ้ำรับซดจนหมดไห 
เมาสุราตาแดงดังแสงไฟ ฉวยเป็ดไก่เคี้ยวขยอกจนออกเรอ 
ฝ่ายฝรั่งนั่งล้อพระหน่อน้อย สอพลอพลอยพูดพล่ำพะย่ำเผยอ 
เสียงฮาเฮเสสรวลชวนเป็นเกลอ กุมารเออเองกับกูมาสู้กัน 
แล้วลุกขันมึนหน้าถลาล้ม ไม่เป็นสมประดีเฟือนเหมือนกับฝัน 
โจรสุหรั่งสั่งให้ไพร่ทั้งนั้น เข้าช่วยกันยกไปวางกลางที่นอน 
พระหน่อไทยไม่เคยเสวยเหล้า กำลังเมาม่อยหลับลงกับหมอน 
พอสมหมายนายโจรพเนจร ให้อาวรณ์หวังประโลมนางโฉมยง 
จึงแต่งกายชายชำเลืองค่อยเยื้องย่อง เข้าในห้องทรามสงวนนวลหงส์ 
กระแทกกันลงบนเตียงเคียงอนงค์ นางลุกลงเสียข้างล่างให้ห่างกาย 
ตะโกนเรียกสินสมุทรจนสุดเสียง เงียบสำเนียงนึกพรั่นพระขวัญหาย 
ส่วนสุหรั่งนั่งยิ้มอยู่พริ้มพราย พูดภิปรายประสาโจรโลนลำพอง 
นี่แน่เจ้าเข้ามานี่อย่าหนีเร้น หรือไม่เห็นหน้าผัวให้มัวหมอง 
นิจจาเอ๋ยเคยอยู่เป็นคู่ครอง จะมาต้องเป็นหม้ายตะกายดิน 
เอนดูเจ้าเราจึงมาว่าจะเลี้ยง เป็นคู่เคียงครองชมสมถวิล 
ทั้งแม่ลูกปลูกฝังให้นั่งกิน อย่าดีดดิ้นดึงดื้อทำอื้ออึง 
ไม่อวดอ้างอย่างพี่นี้จะเจ้า กับผัวเก่าเห็นเปรียบไม่เทียบถึง 
อย่านิ่งนึกบึกบึนทำมึนตึง ถึงจะอึงอื้อไปก็ไม่พ้น 
จงผันผ่อนอ่อนน้อมยอมด้วยพี่ เสียดีดีจะได้ยืดเป็นพืชผล 
เคาะพนักพยักหน้ามาข้างบน ช่วยถอนขนรักแร้พี่ทีเถิดนาง ฯ 
ยุพยงทรงฟังอ้ายอังกฤษ ดังพ่นพิษพูดสำรากทั้งถากถาง 
มิตอบตามความอายเห็นหลายทาง นึกแล้วนางแสร้างเสด้วยเล่ห์ลวง 
ซึ่งเมตตาว่าจะเลี้ยงไว้เคียงคู่ พระคุณอยู่ข้าพเจ้าเท่าเขาหลวง 
แต่อย่าให้ได้อายชายทั้งปวง ค่อยหนักหน่วงอย่าเพ่อด่วนทำลวนลาม 
ทั้งเดินทางกลางชลาเป็นพาณิชย์ สมสนิทเสนหาตำราห้าม 
ถ้าถึงฝั่งยั้งหยุดสุดแต่งาม จะผ่อนตามสาระพัดไม่ตัดรอน 
ทั้งลูกน้อยกลอยใจจะได้พึ่ง ไม่ดื้อดึงดอกจะฟังท่าสั่งสอน 
ใช่จะดิ้นสิ้นชีพอย่ารีบร้อน นางผันผ่อนเพทุบายให้ตายใจ ฯ 
โจรสุหรั่งฟังนางช่างพูดว่า บิดตะกูดเกเรทำเผลไพล่ 
จะพาเจ้าเข้าฝั่งก็ยังไกล อดอยู่ไม่ได้ดอกบอกจริงจริง 
แต่เมียตายหลายปีเข้านี่แล้ว ยังไม่แผ้วพบรสอดผู้หญิง 
อย่าปดโป้โว้เว้ประเว่ประวิง ถึงตลิ่งแล้วจะไปเสียไกลมือ 
มีโอนอ่อนผ่อนผันทำปั้นปึ่ง จะให้ถึงปล้ำปลุกสนุกหรือ 
จงผินผันหันหน้ามาหารือ เจ้าจะถือตามตำราว่ากระไร 
เป็นผัวเมียเสียเรือไม่เชื่อน้อง พี่ได้ลองแล้วก็เห็นไม่เป็นไฉน 
อย่าหนักหน่วงหวงห้ามความในใจ แล้วกราบไหว้วอนว่าได้ปราณี ฯ 
สงสารนางอย่างจะดิ้นสิ้นชีวิต กลัวอังกฤษมันจะปล้ำทำบัดสี 
ต้องเอาใจอ้ายขโมยแต่โดยดี แม้นหม่อมพี่ขืนใจไม่เมตตา 
มิขออยู่สู้ตายด้วยอายเขา ทั้งลูกเต้าก็ยังไม่ได้ปรึกษา 
ท่านกลับไปให้สินสมุทรมา จะพูดจาอ่อนน้อมให้พร้อมใจ 
จะหยุดยั้งรั้งรอแต่พอพลบ ข้าไม่หลบหลีกกลี้หนีไปไหน 
อย่าอยู่เกี้ยวเคี่ยวขับจงกลับไป อโณไทยลงลับจึงกลับมา ฯ 
ฝ่ายสุหรั่งยังไม่เคยได้เชยชู้ จึงเสียรู้เพราะรักนั้นนักหนา 
จะด่วนได้ให้ขัดอัธยา ก็กลัวว่าโฉมฉายจะวายนาง 
จึงตอบคำทำเป็นว่าถ้าเช่นนั้น จะผ่อนผันตามผัดไม่ขัดขวาง 
ขอเล่นนอกหยอกเอินพอเพลินพลาง อย่าให้ค้างมรสุมเลยพุ่มพวง 
น้อยหรือน้องสองแก้มดูแย้มยิ้ม พี่ขอชิมโฉมงามอย่าห้ามหวง 
ให้เห็นแท้แน่ใจว่าไม่ลวง ช่วยเสียขวงเสียสักหน่อยเถิดกลอยใจ ฯ 
นางฟังคำทำว่าน่าบัดสี อะไรนี่น่าชังยังสงไสย 
ยิ่งโอนอ่อนผ่อนตามยิ่งลามไป เดี๋ยวกันได้เดือดดอกบอกให้รู้ 
ถ้ารักจริงสิ่งไรที่ได้ห้าม อย่าลวนลามเลี้ยวลดให้อดสู 
ไม่สิ้นวันฉันไหว้ได้เอนดู จะขืนอยู่ไยเล่าให้เขาแคลง ฯ 
โจรสุหรั่งอังกฤษติดจะโง่ เห็นนางโกรธาเถียงจนเสียงแข็ง 
ฉวยเฉินฉุกจุกจิกจะพลิกแพลง ทำยิ้มแห้งห้ามว่าเจ้าอย่าอึง 
เพลานี้พี่จะอดสกดจิตต์ พอมืดมิดก็จะมาหาให้ถึง 
แล้วผันผายกายก่ำดังตำลึง ให้รุมรึงร้อนรนสกนธ์กาย 
จึงแก้ไขให้สินสมุทรฟื้น กุมารตื่นตาสว่างค่อยสร่างหาย 
จึงว่าเหล้าเมาเหลือเบื่อจะตาย จริงนะนายแต่นี้ไปฉันไม่กิน 
แล้วลุกมาหาองค์นางนงลักษณ์ เห็นซบพักตร์โศกศัลย์ไม่ผันผิน 
นึกสงไสยไต่ถามพระเทพิน นางเห็นสินสมุทรมาจึงจาบัลย์ 
สอื้นพลางทางว่านิจจาเอ๋ย พ่อละเลยมารดาให้อาสัญ 
แม่มีกรรมจำตายวายชีวัน นางก้มกรรแสงกำสรดสลดใจ ฯ 
สินสมุทรบุตรเลี้ยงเข้าเคียงอาสน์ อภิวาทวอนถามตามสงไสย 
อยู่ดีดีชีวันจะบรรไลย เป็นไฉนเช่นนั้นฉันยังแคลง ฯ 
ยุพยงสงสารกุมารน้อย กระซิบค่อยเบาเบาเล่าแถลง 
อ้ายอังกฤษคิดหมายทำร้ายแรง มันจึงแกล้งให้พ่อไปเสียไกลตา 
มาเกี้ยวพานราญรุกทำอุกอาจ มันเกรี้ยวกราดหยาบคายร้ายหนักหนา 
แม่เรียกเจ้าเท่าไรก็ไม่มา ดังมารดานี้จะดิ้นสิ้นชีวัน 
ต้องหนักหน่วงลวงล่อว่าพอค่ำ มันเชื่อคำนัดหมายจึงผายผัน 
เป็นการด่วนจวนจนไม่พ้นมัน จะอาสัญเสียมิให้มันใกล้กราย 
พ่ออยู่หลังฟังแม่ช่วยแก้แค้น ทำทดแทนให้เหมือนจิตต์ที่คิดหมาย 
เอาเพลิงเผาสำเภาใหญ่ให้ทลาย แล้วจึงสายสวาทไปในคงคา 
ถ้าพบปะพระบิตุเรศเจ้า เผื่อผ่านเกล้าคิดความจะตามหา 
ทูลแถลงแจ้งการณ์ว่ามารดา บังคมลาสู่สวรรคะครรไลย 
อันชาตินี้มิได้อยู่เป็นคู่ชื่น ต่อชาติอื่นจึงค่อยชิดพิสมัย 
นางครวญค่ำกำสรดระทดใจ พลางลูบไล้ลูกเลี้ยงเคียงประคอง ฯ 
สินสมุทรสุดแสนแค้นสุหรั่ง ขึ้นเสียงดังเดือดด่าว่าจองหอง 
ตัวเป็นกามาประสงค์ซึ่งหงส์ทอง จะไปถองเสียให้สมอารมณ์มัน 
นางยุดหัตถ์ตรัสห้ามด้วยความรัก ยังเด็กนักหนาพ่อคุณอย่าหุนหัน 
ล้วนพวกพ้องของสุหรั่งอยู่ทั้งนั้น จะสู้มันที่ไหนได้อย่าไปเลย 
เช่นนี้ต้องตรองตรึกให้ลึกซึ้ง อย่าดื้อดึงดูถูกนะลูกเอ๋ย 
จะสู้รบผู้ใหญ่พ่อไม่เคย อย่าอยู่เลยหลีกไปเสียให้พ้น ฯ 
กุมาราว่าการจะราญรบ ลูกรู้จบการศึกได้ฝึกฝน 
พระโยคีวิเศษให้เวทมนต์ ทั้งคงทนแทงฟันไม่บรรไลย 
แม่ผีเสื้อเมื่ออยู่ในคูหา ให้มนต์ข้าที่มนุษย์ยุดไม่ไหว 
สิ้นทั้งลำกำปั่นไม่พรั่นใคร ลูกจะไปถองทุบให้ยุบยบ 
แล้ววิ่งผลุนหมุนออกมานอกห้อง นางรื้อร้องเรียกไว้ก็ไม่กลับ 
ถึงสุหรั่งตั้งกระทู้ขู่สำทับ มึงพูดกับมารดากูว่าไร 
จะปลุกปล้ำทำดูดังชู้ผัว หมายว่ากลัวเกรงฝีมือหรือไฉน 
อย่าปั้นเจ๋อเย่อหยิ่งมาชิงไชย จะฆ่าให้ตายสิ้นเหมือนริ้นยุง 
แล้วกำหมัดกัดฟันกระชั้นชิด ถีบอังกฤษตกเตียงเสียงดังผลุง 
สุหรั่งร้องเรียกไพร่ให้พยุง เป็นหมู่มุงมาพร้อมล้อมกุมาร 
บ้างฉวยได้ไม้พลองกระบองสั้น เข้ารุมรันรอบกายหมายประหาร 
สินสมุทรผลุดโลดโดดทยาน ฉวยได้ขวานขว้างแขกแตกกระจาย 
เห็นนายโจรโผนจับสัปยุทธ ทยานยุดเหยียบอกผงกหงาย 
กระชากฉีกซีกโครงครากทลาย เอาศพนายตีไพร่ไล่กระพือ 
แขกฝรั่งอังกฤษไม่คิดรบ ถลาหลบล้มกลิ้งบ้างวิ่งตื๋อ 
บ้างหมอบราบกราบก้มประนมมือ เสียงอึงอื้ออ่อนน้อมไม่ยอมตาย ฯ 
สินสมุทรหยุดยั้งตั้งสง่า ตวาดว่าเหวยทมิฬสิ้นทั้งหลาย 
ใครไม่สู้กูไม่ล้างให้วางวาย แค้นแต่นายเองดอกบอกให้รู้ 
ประมาทเล่นเห็นว่าเป็นทารก จึงฉีกอกออกให้หายอายอดสู 
แม้นมึงยอมพร้อมใจไปกับกู จะเลี้ยงดูโดยดีไม่ตีรัน ฯ 
ฝ่ายผู้ร้ายนายกองรองสุหรั่ง เป็นชาติอังกุหร่าปัญญาขยัน 
สาระภาพกราบก้มยังคมคัล ขอชีวันไว้เป็นข้าฝ่าธุลี 
เสด็จไปข้างไหนจะไปด้วย จนมอดม้วยมิได้อางขนางหนี 
อันพวกไพร่ไว้ข้าจะพาที ให้ภักดีด้วยพระองค์ทรงศักดา 
แล้วตีฆ้องร้องป่าวเหล่าทหาร มาหมอบกรานเรียงรายทั้งซ้ายขวา 
หน่อนรินทร์สินสมุทรก็พูดจา ภิปรายปราไสยทั่วทุกตัวคน 
แล้วว่าเราเยาว์อยู่ไม่รู้ถ้อย จะได้พลอยไต่ถามตามฉงน 
ใครรู้แห่งแขวงแควกระแสชล พวกต้นหนล้าต้าบรรดานาย 
จะพาไปให้เฝ้าพระเจ้าแม่ ก็ตามแต่จะโปรดปรานท่านทั้งหลาย 
แล้วนำหน้าพาพวกเป็นตัวนาย มายังท้ายห้องสถิตพระธิดา ฯ 
ฝ่ายสุวรรณมาลีไม่มีชื่น ซบสอื้นอ่อนแรงกรรแสงหา 
มองเขม้นเห็นสินสมุทรมา กับอังกุหร่าแขกสลัดอัสตัน 
นางดีใจวิ่งไปรับโอรสราช ขึ้นนั่งอาสน์แอบประทับแล้วรับขวัญ 
ฝ่ายล้าต้าต้นหนคนทั้งนั้น บังคมคัลคอยสดับรับบัญชา ฯ 
สินสมุทรสุดสวาทฉลาดแถลง ลูกลองแรงรบสุหรั่งสิ้นสังขาร์ 
คนทั้งหลายนายกองรองลงมา ขอเป็นข้าไปไหนจะไปตาม 
ลูกจึงพามาเฝ้าให้เล่าเรื่อง รู้จักเมืองเราหรือไม่จะไต่ถาม 
พวกเสียเรือเผื่อรอดได้รู้ความ จะติดตามต่อไปข้างไหนดี ฯ 
ยุพยงทรงฟังพระหน่อนาถ แสนสวาทดังชีวามารศรี 
ประโลมลูบลูกยาแล้วพาที ชนนีนึกอยู่ไม่รู้วาย 
จะเที่ยวรอบขอบมหามหรณพ กว่าจะพบภูวนาถเหมือนมาดหมาย 
แม้นคลาดแคล้วแล้วไม่อยู่จะสู้ตาย พลางฟูมฟายชลนาด้วยอาไลย 
แล้วไต่ถามพวกพ้องของสุหรั่ง เดิมท่านทั้งปวงนี้อยู่ที่ไหน 
มาลดเลี้ยวเที่ยวตระเวนระวังไภย หรืออยู่ในคงคาทั้งตาปี 
เหล่าล้าต้าต้นหนคนสันทัด เคยแล่นลัดแหลมคุ้งทุกกรุงศรี 
เมืองผลึกรัตนาสองธานี ในแผนที่มีบ้างหรืออย่างไร ฯ 
อังกุหร่าฝรั่งได้ฟังถาม จึงทูลความจริงแจ้งแถลงไข 
อันสุหรั่งอังกฤษที่บรรไลย เป็นโจรใหญ่ในนทีเที่ยวตีเรือ 
ข้าชาวเมืองสำปะหลังฝรั่งเศส เอาโหมดเทศขึ้นไปขายข้างฝ่ายเหนือ 
เขาจับได้ไว้ชีวิตใช้ชิดเชื้อ เที่ยวตีเรือกับฝรั่งตั้งเป็นนาย 
แล้วสั่งให้ต้นหนไปค้นหา เอาผืนผ้าแผนที่มาคลีถวาย 
ถิ่นประเทศเขตต์แขกฝรั่งราย มีจดหมายปากน้ำเป็นสำคัญ 
เมืองโสฬสแหลมชวาพาราสุหรัด โรมพัสดุ์ กว้างใหญ่ไอศวรรย์ 
ปังกะหล่ามลายูอยู่ด้วยกัน ถนนคั่นข้ามฝั่งไปลังกา 
อันขอบคุ้งกรุงผลึกจารึกไว้ ตวันตกวกออกไปไกลนักหนา 
เอาแผนที่ชี้แจงแจ้งกิจจา พระธิดานั่งดูกับกุมาร 
จนจำได้ใต้เหนือสำเหนียกแน่ ทุกแขวงแควถิ่นประเทศเขตต์สถาน 
จึงแต่งตั้งอังกุหร่าปรีชาชาญ ให้สิทธิ์ขาดราชการงานโยธา 
มีนายกองรองกันเป็นหลั่นลด ตามกำหนดหน้าท้ายทั้งซ้ายขวา 
อันเงินทองของสุหรั่งเรียกเอามา แจกบรรดาบ่าวไพร่ได้ทุกคน 
แล้วว่าเราเรือแตกต้องแยกย้าย ยังพลัดพรายตายเป็นไม่เห็นหน 
จะแล่นเลี้ยวเที่ยวหาในสาชล เผื่อผู้คนที่ในเรือจะเหลือตาย 
ให้เภตราห้าร้อยออกลอยล่อง ไปตามท้องทะเลวลชลสาย 
แล้วบอกกันเสียให้ทั่วทุกตัวนาย อย่าทำร้ายเรือจรเหมือนก่อนมา ฯ 
อังกุหร่ารับรสพจนาตถ์ สั่งประกาศกฎหมายทั้งซ้ายขวา 
แล้วยิงปืนครืนครั่นเป็นสัญญา เรียกเภตราห้าห้าร้อยมาลอยเรียง 
ให้นายท้ายบ่ายหน้านาวาข้าม อ้อมออกตามแหลมแล่นเลี้ยวเฉลียง 
กำปั่นน้อยลอยล้อมมาพร้อมเพรียง บ้างแล่นเลี่ยวลดเลี้ยวให้เกี่ยวกัน 
ครั้นพลบค่ำโคมรายทุกปลายเสา ทหารเป่าแตรสัญญาดังฟ้าลั่น 
ยิงปืนตึงปึงปังประดังกัน เป็นสำคัญทุ่มยามตามสัญญา ฯ 
ฝ่ายพระนุชบุตรีศรีสวัสดิ์ กับกษัตริย์ทรงยศโอรสา 
เข้าอยู่ห้องของสุหรั่งทั้งสองรา ค่อยเป็นผาสุกสบายคลายอารมณ์ 
สินสมุทรบุตรเลี้ยงอยู่เคียงข้าง ไม่แหห่างต่างชิดสนิทสนม 
ครั้นพลบค่ำขึ้นบนเตียงเคียงประทม นางจูลเกล้าเผ้าผมแล้วชมเชย 
มิเสียทีมีฤทธิ์แต่น้อยน้อย แม่ได้พลอยพึ่งบุญพ่อคุณเอ๋ย 
ทุกวันคืนชื่นใจกระไรเลย บุญแม่เคยทำไว้จึงได้พบ 
พ่อม้วยมอดวอดวายจะตายด้วย แม้นแม่ม้วยหมายฝากซึ่งซากศพ 
แล้วปรับทุกข์ลูกยาด้วยปรารภ ทำไฉนจะได้พบภูวไนย 
อันองค์พระไอยกาบิดาเจ้า เมื่อสำเภาแตกเห็นเป็นไฉน 
ยังพากเพียรเวียนว่ายหรือหายไป แม่นี้ไม่ได้อารมณ์สมประดี ฯ 
กุมาราว่าเมื่อเรือจะแตก เสียงร้องแรกอยู่แต่เหล่านางสาวศรี 
สองกษัตริย์พลัดไปในนที เมื่อราตรีมิได้เห็นว่าเป็นตาย 
พระมารดาอาไลยถึงใครมาก ลูกนึกอยากรู้ในพระไทยหมาย 
แล้วแอบอ้อนวอนถามตามสบาย นางแย้มเยื้อนเอื้อนอายอดสูใจ 
จึงแกล้งบอกหยอกเย้าว่าเจ้าแม่ แม่รักแต่เจ้าดอกจะบอกให้ 
พระโยคีที่ชื่อพระอภัย ไม่มีใครเขารักอย่าซักเลย ฯ 
หน่อนรินทร์สินสมุทรพูดฉอเลาะ นี่เนื้อเคราะห์พระบิดานิจจาเอ๋ย 
ส่วนลูกเต้าเอาเป็นสิทธิ์เฝ้าชิดเชย แล้วเฉยเมยมิได้คิดถึงบิดา 
แล้วแกล้งทำสำออยตะบอยบ่น เห็นยากจนจึงไม่มาดปรารถนา 
แม้นมั่งมีเช่นเขาชาวลังกา พระมารดาก็จะไม่ได้ตัดรอน ฯ 
นางกอดจูบลูบหลังพระลูกน้อย ช่างตะบอยร่ำบ่นดังคนสอน 
อย่าถือโทษโกรธขึ้งตะบึงตะบอน แม่ว่าหยอกดอกมานอนเถิดพ่อมา 
แต่นี้ไปไม่ขัดอย่าตัดภ้อ หลวงพ่อพ่อแม่จะรักให้หนักหนา 
ชวนสำรวลสรวลสันต์จำนรรจา ตามประสาไม่สบายพอคลายใจ 
ครั้นลูกหลับกลับลุกทุกข์สอื้น จนดึกดื่นเดือนลับไม่หลับไหล 
เผยหน้าต่างวังเวงวิเวกใจ ละห้อยไห้หวนคิดถึงบิดา 
ทูลกระหม่อมจอมโลกของลูกเอ๋ย พระองค์เคยกล่อมเกลี้ยงเลี้ยงรักษา 
บริบูรณ์พูลสุขทุกเวลา คราวนี้มาพลัดพรากได้ยากเย็น 
ลูกแลรอบขอบสมุทรจนสุเนตร ทั่วประเทศทางเปลี่ยวไม่เหลียวเห็น 
หรือมอดม้วยด้วยคลื่นไม่คืนเป็น จึงเขม่นมิได้ขาดประหลาดลาง 
โอ้สงสารผ่านเกล้าเจ้าประคุณ เมื่อมีบุญสาระพัดไม่ขัดขวาง 
จากสมบัติพลัดพรายมาวายวาง เสียในกลางเกลี่ยวคลื่นไม่คืนเมือง 
น่าสงสารป่านฉนี้พระแม่เจ้า จะโศกเศร้าทุกข์ตรอมจนผอมเหลือง 
ทั้งไพร่ฟ้าสาระพัดจะขัดเคือง ใครจะเปลื้องปลดร้อนให้ผ่อนเย็น 
ชาวประเทศเขตต์แคว้นแผ่นพิภพ จะเซาซบสิ้นสุขด้วยยุคเข็ญ 
นางนึกน้ำตาตกซกกระเซ็น ปิ้มจะเป็นบ้าหลังนั่งรำลึก 
จนเดือนชายบ่ายแสงเข้าแผงเมฆ ให้วิเวกหวั่นวิญญาเวลาดึก 
เอนองค์ลงกับอาสน์อนาถนึก หวนรำลึกถึงพ่อพระหน่อน้อย 
นิจจาเอ๋ยเคยคิดพิศวาส จะนิราสแรมโรยโหยละห้อย 
พระพลัดพรากจากน้องเที่ยวล่องลอย จะโศกสร้อยเศร้าใจอาไลยลาญ 
ยิ่งคิดไปใจหายไม่วานโศก ยามวิโยคยากแค้นแสนสงสาร 
สอื้นอ้อนร้อนฤไทยดังไฟกาฬ กอดกุมารม่อยหลับระงับไป ฯ 
ครั้นรุ่งรางนางตื่นค่อยฝืนทุกข์ แล้วปลอบปลุกลูกยาอัชฌาไสย 
ให้แต่งองค์สรงเสวยสบายใจ แล้วออกไปนั่งที่เก้าอี้ทอง 
แขกฝรั่งอังกุเหร่าก็มาเฝ้า ทั้งเย็นเช้าคอยฟังรับสั่งสนอง 
เหล่าเภตราห้าร้อยลอยประลอง เที่ยวแล่นล่องเลียบมาในสาคร ฯ
