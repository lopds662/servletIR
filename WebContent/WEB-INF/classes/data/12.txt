นางสุวรรณมาลีไปเที่ยวทะเล
      จะกล่าวเรื่องเมืองผลึกราชฐาน	ป้อมปราการเชิงเทินล้วนเนินผา
ซุ้มทวารบานบังใบเสมา	ล้วนศิลาเลื่อมลายดูพรายพราว
มีปราสาทสูงเยี่ยมขึ้นเทียมเมฆ	อดิเรกรุ้งฟ้าเวหาหาว
นภศูลแสงแก้วดูแวววาว	ดังดวงดาวเด่นกระจ่างอยู่กลางวัน
พระโรงธารชานพักตำหนักแก้ว	แต่ล้วนแล้วด้วยมุกดาฝาผนัง
ทั้งเสื้อผ้าเงินทองสิบสองคลัง	ก็มั่งคั่งยิ่งกว่าทุกธานี
อันไพร่ฟ้าประชาชนออกล้นหลาม	นิคมคามประเทศล้วนเศรษฐี
ทั้งโหราพฤฒามาตย์ราชกวี	ชาวบุรีเริงรื่นทุกคืนวัน
พระนามท้าวเจ้าบุรินทร์สีลราช	พระนางนาฏนามมิ่งมณฑาสวรรค์
มีบุตรีสรีนลาตดังดวงจันทร์	ชื่อสุวรรณมาลีนีรมล
เจ้าลังกามาขอให้โอรส	ได้กำหนดนัดวิวาห์สถาผล
ถึงเดือนเก้าเขาจะแต่งการมงคล	แต่กุศลสองไม่เคยได้เชยชม ฯ
      ฝ่ายพระนุชบุตรีศรีสวัสดิ์	จะกำจัดไปข้างคู่เคยสู่สม
ปัจจุสมัยไก่ขันนางบรรทม	ฝันว่าได้ไปชมชลาไลย
เห็นดวงแก้วแววสว่างอยู่กลางเกาะ	นางก็เหาะลอยลิบไปหยิบได้
สดุ้งตื่นฟื้นกายสิหายไป	เสียน้ำใจจาบัลย์ทุกวันคืน
ไม่แต่งองค์สรงเสวยเลยไสยาสน์	หวังสวาทจินดาไม่ฝ่าฝืน
คิดถึงฝันกลั้นโศกก็สุดกลืน	ซบสอื้นอาวรณ์ร้อนฤไทย ฯ
      ฝ่ายพี่เลี้ยงเคียงปลอบประโลมถาม	นางเล่าความจริงแข้งแถลงไข
สี่พี่เลี้ยงสงสารรำคาญใจ	ไปทูลไทบิตุราชมาตุรงค์ ฯ
      กรุงกษัตริย์ตรัสสั่งพี่เลี้ยงว่า	กูจะพาไปให้ชมสมประสงค์
เองกลับไปเล้าโลมนางโฉมยง	ให้แต่องค์สรงน้ำให้สำราญ
แล้วลีลามายังบัลลังก์โถง	ท้องพระโรงรจนามุกดาหาร
แสนเสนาข้าบาทราชการ	ก็หมอบกรานกราบก้มบังคมคัล
จอมกษัตริย์ตรัสเเจ้งแถลงเล่า	ให้โหรเฒ่าทักทายทำนายฝัน
อันนิมิตต์ธิดาวิลาวรรณ 	จะโศกศัลย์หรือจะสุขสนุกสบายฯ
      โหรารับจับยามตามโฉลก	อุษาโยคยามจันทร์เจ็ดชั้นฉาย
ลงกระดานหารคูณแล้วทูลทาย	ดีกับร้ายราวครึ่งพอกึ่งกัน
ฝันว่าได้ไปทะเลเที่ยวเร่ร่อน	จำจะจรจากไกลไอศวรรย์
แล้วขึ้นเกาะเหาะเหินเจริญครัน	จะลือลั่นโลกาทั้งธานี
ซึ่งชูช่วงดวงแก้วแววสว่าง	คือคู่สร้างพระธิดามารศรี
จะได้ชมสมสองครองบุรี	เป็นโมลีโลกาสถาพร ฯ
      พระฟังโหรเฒ่าทายทำนายฝัน	คิดสำคัญว่าเป็นคู่สู่สมร
ด้วยจวนการอภิเษกสยุมพร	ให้อาวรณ์หวาดหวั่นจึงฝันไป
ซึ่งว่าเคราะห์เพราะจะจากราชฐาน	ไปชมชานเชิงผาชลาไหล
ดำริพลางทางสั่งเสนาใน	เราจะไปอ่าวสมุทรกับบุตรี
นางจะได้ชมเขาลำเนาเกาะ	ให้สิ้นเคราะห์เพราะว่าจากปราสาทศรี
จงตระเตรียมเภตราในราตรี	รุ่งพรุ่งนี้เราจะพาธิดาไป
สั่งกำชัยสรรพเสร็จเสด็จขึ้น	ประโคมครื้นครึกครั่นสนั่นไหว
ฝ่ายมนตรีกรมท่าเสนาใน	ไม่นอนใจรีบรัดไปจัดแจง
ต่างยกเสาสำเภาใส่ทั้งใบผ้า	เลือกล้าต้าต้นหนล้วนคนแข็ง
ลำที่นั่งดั้งกันกับคู่แซง	ใส่ธงแดงเขียวเหลืองเรืองระยับ
ปืนฝรั่งจังกาทั้งหน้าท้าย	มีปืนรายรอบข้างสล้างสลับ
แล้วถอยเลื่อนเคลื่อนคลามาประทับ	คอยเรียงรับอยู่ที่ท่าหน้าธานี ฯ
      สมเด็จท้าวเจ้าบุรินทร์สิลราช	ครั้นภาณุมาศลับเหลี่ยมคิรีศรี
ให้สาวใช้ไปบอกพระบุตรี	ว่าพรุ่งนี้จะไปชมยมนา
โฉมสุวรรณมาลีศรีสมร	ดังจะนรไปสวรรค์ด้วยหรรษา
สั่งพี่เลี้ยงสาวสรรค์กัลยา	ให้ตรวจตราเครื่องอานสำราญใจ ฯ
      ฝ่ายนารีที่จะตามเสด็จด้วย	ล้วนสะสวยโสภาอัชฌาไสย
บ้างอุสาห์หาของสำรองไป	แหนบตะไกรกระจกหวีใส่กลี่งา
บ้างเลือกผ้าสาระพัดแล้วจัดจีบ	เอาใส่หีบใบใหญ่ไม้ชำฉา
บ้างนั่งปรุงหุงขี้ผึ้งถึงตำรา	เร่งจัดหาเผื่อไปในทะเล
บ้างจัดของเคยแต่งแป้งขมิ้น	ของตัวสิ้นอุส่าห์ไปเที่ยวไขว้เขว
สาวสุรางค์นางสนมสมคะเน	ไปทะเลหาหอยสักร้อยใบ
บ้างอบน้ำทำจันทน์กระแจะแป้ง	ล้วนเครื่องแต่งตามประสาอัชฌาไสย
ทั้งหีบหมากนากทองของใส่ใน	ไปทางไกลหมากหมดจะอดโซ
เจ้าขรัวนายท้าวนางว่าทางเปลี่ยว	เอาของเปรี้ยวหวานไปให้อะโข
เลือกขนมส้มจีนใส่ปิ่นโต	เปลือกส้มโอแช่อิ่มทับทิมพลับ
บ้างว่าน้ำเค็มจัดจะขัดสน	เอาทนน้อยใหญ่ไปสำหรับ
บ้างเรียกข้ามานั่งสั่งกำชับ	เอาสินทรัพย์มอบหมายรายบาญชี
พอฟ้าขาวเช้ามืดขมกขมัว	ต่างแต่งตัวนุ่งห่มให้สมศรี
ทั้งโฉมยงนงนุชพระบุตรี	มาพร้อมที่ปรางค์รัตน์กษัตรา ฯ
      ฝ่ายองค์ท้าวสีลราชไสยาสน์ตื่น	สำราญรื่นแต่งองค์ทรงภุษา
ชวนบุตรีลีลาสลงเภตรา	พร้อมบรรดาสาวสุรางค์นางกำนัล
พระทรงนั่งยังแท่นท้ายบาหลี	ฝูงนารีแซ่ซ้องอยู่ห้องกั้น
เหล่าล้าต้าต้นหนคนทั้งนั้น	เร่งให้ขันกว้านโห่โล้สำเภา
ทั้งหน้าหลังดั้งกันลั่นม้าล่อ	แล้วขันช่อชักใบขึ้นใส่เสา
พอออกอ่าวลมอุตรามาเพลาเพลา	แล่นสำเภาผางผางมากลางชล
นางสาวสาวชาววังนั่งชะแง้	ตลึงแลเกาะแก่งทุกแห่งหน
ให้เปล่าตาว้าเหว่ทะเลวล	ดูมัวมนหมอกกลุ้มฉอุ่มควัน
ทั้งน้ำเขียวเกลียวคลื่นเสียงครื้นครึก	ไม่รู้สึกสมประดีไม่มีขวัญ
บ้างคลื่นเหียนเวียนวิงเข้าพิงกัน	ให้หวาดหวั่นวิญญาระอาใจ ฯ
      กรุงกษัตริย์ตรัสชวนพระลูกแก้ว	ให้ชมแถวที่ชลาคงคาใส
เหล่าละเมาะเกาะเกียนเหมือนเขียนไว้	มีเขาไม้โขดคุ้มงุ้มชะเงื้อม
บ้างงอกง้ำน้ำท่วมถึงเชิงผา	แผ่นศิลาแลลื่นคลื่นกระเพื่อม
เสียงดังโครมใหญ่ไม่กระเทื้อม	เป็นไคลเลื่อมเลือมผาศิลาลาย
พอลมเรื่อยเฉื่อยชื่นคลื่นสงัด	ให้แล่นตัดไปตามวลชลสาย
ชมมัจฉาสาระพัดพวกสัตว์ร้าย	เห็นคล้ายคล้ายว่ายเคล้าสำเภาจร
ฝูงกระโห้โลมาขึ้นคลาคล่ำ	บ้างผุดดำเคลื่อยคล้อยลอยสลอน
ทั้งกริวกราวเต่าปลาในสาคร	เที่ยวสัญจรหากินในสินธู
ฝูงฉลามล้วนฉลามมาตามคลื่น	ฉนากตื่นชมฉนากไม่จากคู่
ปลาวาฬวลพ่นฟองขึ้นฟ่องฟู	ทั้งราหูเหราสาระพัน ฯ
      นางโฉมยงหลงเพลินจำเริญจิตต์	นั่งพินิจนึกเห็นเหมือนเช่นฝัน
เป็นกองกรรมจำพรากจะจากกัน	พอสายัณห์เย็นพยับลับโพยม
ให้บ่ายลำสำเภาจะเข้าฝั่ง	คงคาคลั่งคลื่นกลุ้มกระทุ่มโถม
สลาตันลั่นพิลึกเสียงครึกโครม	สำเภาเอียงเพียงจะโทรมซุดทำลาย
ลำที่นั่งดั้งกันออกฟันคลื่น	จนเที่ยงคืนลมใหญ่ก็ไม่หาย
พายุหวนป่วนปัดกระจัดกระจาย	ออกเรียรายร้องเรียกกันเพรียกไป
แต่ลำทรงหลงอ่าวก้าวออกนอก	ต้องระลอกลมแดงก็แพลงไถล
ออกน้ำเขียวเดี่ยวโดดลิงโลดใจ	พายุใหญ่ตีตึงตบึงมานฯ
      ถึงเจ็ดวันเจ็ดคืนเป็นคลื่นคลั่ง	เรือที่นั่งซัดไปไกลหนักหนา
จนผ้นแดนแผ่นดินสิ้นสายตา	ไม่รู้ว่าจะไปหนตำบลใด
พระบุตรีพี่เลี้ยงสาวสนม	ต่างซบซมโศกาน้ำตาไหล
สอื้นรํ่าจํ้าจี้พิรี้พิไร	รู้กระนี้ที่ไหนใครจะมา
ถึงม้วยมวดวอดวายจะตายบก	นี่มาตกน้ำตายอายมัจฉา
บ้างบ่นว่าพ่อแม่แก่ชรา	ทั้งป้าน้าน้องพี่อยู่ที่วัง
ท่านท้าวนางต่างเศร้าถึงข้าวของ	ใครจะครองสืบสายไปภายหลัง
เหล่าลูกหนี้ที่ติดจะบิดบัง	ไม่ได้ทั้งดอกเบี้ยน่าเสียดาย
นางสาวสาวเศร้าจิตต์คิดถึงเพื่อน	จะมาเยือนเช้าเย็นไม่เห็นหาย
แต่คลาดแคล้วแล้วมิหนำจะซ้ำตาย	ต่างฟูมฟายชลนาไม่ราวัน
      ฝ่ายพระองค์ทรงฤทธิ์บิตุราช	ให้หวั่นหวาดวิญญาเพียงอาสัญ
ถามล้าต้าต้นหนคนทั้งนั้น	เคยสำคัญทิศทางเป็นอย่างไร
ซึ่งสำเภาเราซัดมาบัดนี้	จะเป็นที่เกาะเเก่งตำแหน่งไหน
จะใกล้อ่าวพาราหรือมาไกล	ทำกระไรจึงจะแจ้งแห่งหนทาง
      พวกล้าต้าต้นหนก็จนจิตต์	เป็นสุดคิดสาระพัดจะขัดขวาง
ต่างหยิบเอาแผนที่มาคลี่กาง	หาหนทางที่สำคัญก็ฟั่นเฟือน
ต่างทูลว่ามานี่เห็นลึกลับ	สิ้นตำหรับแผนที่ไม่มีเหมือน
ครั้นจะจำสำคัญตวันเดือน	ก็กลบเกลื่อนมืดมาหลายราครี
ซึ่งลำทรงหลงทางมากลางสมุทร	ควรจะหยุดยับยั้งตั้งบายศรี
เครื่องบูชาสาระพัดทั้งบัตรพลี	จะบวงผีถามทางกลางคงคา ฯ
      กรุงกษัตริย์ตรัสตอบว่าชอบอยู่	ผู้ใดรู้สิ่งใดให้ปฤกษา
แล้วสั่งให้ทอดสมอลงรอรา	อยู่ตรงหน้าเกาะขวางข้างคิรี ฯ
      ฝ่ายต้นหนคนประจำลำที่นั่ง	จึงแต่งตั้งโต๊ะใหญ่ใส่บายศรี
ทั้งเป็ดไก่กุ้งหลาบรรดามี	เหล้าอาหนีล้วนเข้มเต็มประดา
แล้วเชือดแพะแกะขว้างลงกลางน้ำ	พลีกรรมภูตพรายทั้งซ้ายขวา
พลางสมมุตจุดธูปเทียนบูชา	รินสุราเซ่นสรวงแล้วบวงบล
บังคมคัลวันทาเทพารักษ์	ซึ่งสำนักเกาะแก่งทุกแห่งหน
เทพเจ้าเขาขวางในกลางวล	อยู่สายชลขึ้นล่องท้องชลา
ข้าแต่งตั้งสังเวยเคยคำนับ	เชิญมารับเครื่องมัจฉะมังสา
จะขอทางกลางทะเลกับเทวา	แล้วตีม้าล่อลั่นสนันดัง ฯ
      พอเจ้าเข้าเจ้าขรัวนายให้กายสั่น	ลุกถลันเหลือกตาเหมือนบ้าหลัง
นุ่งลอยชายกรายมาหน้าบัลลังก์	ขึ้นโต๊ะตั้งนั่งรินกินสุรา
เห็นไก่ดิบหยิบปีกฉีกกระชาก	เอาใส่ปากเคี้ยวกินจนสิ้นขา
หัวเราะเร่อเออออเจ้าให้เรามา	จะปราถนาสิ่งไรทั้งไพร่นาย ฯ
      ฝ่ายต้นหนคนสำคัญจึงนบน้อม	แล้วว่าจอมจักรพรรดิ์ให้จัดถวาย
ด้วยเรือซัดพลัดพหลพลนิกาย	มาเป็นหลายคืนวันแทบบรรไลย
ให้เชิญมาว่าจุถามเนื้อความท่าน	ท่านอยู่ศาลสิงขรชะง่อนใหน
ช่วยชี้คุ้งกรุงผลึกเหมือนนึกไว้	เทพไทเทวาจงปราณี ฯ
      ฝ่ายปู่เจ้าหาวเรอเผยอหน้า	นั่งหลับตาเชื่อมซึมดื่มอาหนี
แล้วว่ากูปู่เจ้าเขาคิรี	ทะเลนี้มิใช่แคว้นแดนมนุษย์
ปรอทแร่แม่เหล็กก็มีมาก	ชื่อว่านาควารินสินธุสมุทร
ฝูงนาคมาอาไศรยด้วยไกลครุฑ	ถ้ายั้งหยุดอยู่ที่นี้จะมีไภย
จงตัดคลื่นฝืนไปทิศอิสาณ	จะพบพานผู้วิเศษข้างเพทไสย
จึงซักถามตามประสงค์จำนงใจ	จงรีบไปเถิดออเจ้าเราจะลา
เจ้าขรัวนายล้มกลิ้งลงนิ่งแน่	หมอเข้าแก้ฟื้นกายอายนักหนา
เข้าในห้องร้องไห้ฟายน้ำตา	เมาสุรารากเรอบ่อเพ้อไป ฯ
      ฝ่ายพระองค์ทรงยศทศทิศ	เห็นศักดิ์สิทธิ์ปู่เจ้าเขาไศล
จึงเร่งให้ถอนสมอขันช่อใบ	แล้วแล่นไปตามทางกลางคงคา ฯ
      ฝ่ายสำเภาเหล่าพวกตามเสด็จ	ครั้นถึงเจ็ดวันคืนคลื่นนักหนา
ครั้นลมหายสายสว่างกระจ่างตา	เที่ยวแล่นหากันไขว่ในนที
ไม่เห็นเรือลำทรงพงศ์กษัตริย์	ก็ก้าวตัดข้ามคุ้งเข้ากรุงศรี
ทูลโฉมยงองค์อรรคเทวี	ว่าบุตรีกรุงกษัตริย์นั้นพลัดไป ฯ
      ฝ่ายนางนาฎมณฑาพระยาหญิง	อนาถนิ่งนึกพรั่นประหวั่นไหว
แล้วว่ากรรมเอ๋ยกรรมทำฉันใด	จึงจะได้รู้ความตามพระองค์
หรือเสียเรือเมื่อยังกำลังคลื่น	จึงไม่คืนเข้าวังดังประสงค์
ให้ร้อนเร่าเศร้าหมองถึงสององค์	กรรแสงทรงโศกซบสลบไป ฯ
      ฝ่ายแสนสาวท้าวนางในปรางค์มาศ	ร้องหวีดหวาดวิ่งแซ่เจ้าแก้ไข
ค่อยรู้สึกนึกโศกแสนอาไลย	จึงสั่งให้โหราพยากรณ์
จงพินิจพิศดูพระภูวนาถ	กับองค์ราชบุตรีศรีสมร
จะม้วยมอดมรณาในสาคร	หรือจะจรกลับมายังธานี ฯ
      โหรคำนับจับยามตามสังเกต	วันศุกรเศษเสาร์สถิตถึงดิดถี
ต้องตำราว่าชายวายชีวี	แต่สตรีจะได้มาแต่ช้านาน
จะทายที่ดีไว้ให้สำราญ	โหราจารย์จึงประนมบังคมทูล
พระบุตรีมีบุญดังจุลจักร	จะสูงศักดิ์สืบสายไม่หายสูญ
สองปีกึ่งจึงจะมาอย่าอาดูร	แกล้งเทียบทูลผ่อนผันด้วยปัญญา ฯ
      นางฟังโหรเฒ่าทายค่อยคลายโศก	ยามวิโยคยังไม่สิ้นถวิลหา
จึงตรัสถามเสนีผู้ปรีชา	จะตรึกตราคิดอ่านประการใด ฯ
      ฝ่ายมหาอำมาตย์ฉลาดฉลอง	ให้ถูกต้องวิญญาอัชฌาไสย
จำจะคิดติดตามเสด็จไป	ถ้าหลงไหลแล้วคงจะวงเวียน
จะขอเกณฑ์เภตราสักห้าร้อย	ออกแล่นลอยเลี้ยวลัดฉวัดเฉวียน
เที่ยวปักธงทุกละเมาะตามเกาะเกียน	หนังสือเขียนไว้ให้แจ้งแห่งหนทาง
ทั้งน้ำข้าวเอาขึ้นใส่ไว้ให้ครบ	แม้นมาพบสาระพัดไม่ขัดขวาง
เดชะบุญทูลกระหม่อมไม่อับปาง	เห็นหนทางจะได้มายังธานี ฯ
      นางฟังคำอำมาตย์ฉลาดคิด	ค่อยเปลื้องปลิดขุ่นข้องที่หมองศรี
ตรัสสรรเสริญเสนาปัญญาดี	อย่าช้าที่รีบรัดไปจัดการ
ขุนนางพร้อมน้อมคำนับนางกษัตริย์	มารีบรัดเร่งคนขนอาหาร
ใส่เภตราห้าร้องทั้งอ้อยตาล	เกลือข้าวสารน้ำท่าสาระพัน
คนประจำลำละร้อยออกลอยแล่น	ตามแว่นแคว้นเกาะเกียนเที่ยวเหียนหน
เที่ยวปักธงทุกตำแหน่งแจ้งสำคัญ	แล้วแยกกันรายทางไปกลางชล ฯ
      ฝ่ายองค์ท้าวเจ้าลังกามหากษัตริย์	ซึ่งมานัดการวิวาห์สถาผล
จึงสั่งบุตรอุศเรนให้เกณฑ์คน	แล้วยกพลเภตรามาห้าพัน
ถึงปากอ่าวเมืองผลึกก็ครึกครื้น	ให้ยิงปืนเป็นสัญญาโกลาลั่น
ทอดสมอรอเรียงอยู่เคียงกัน	คอยสำคัญฟังข่าวชาวบุรี ฯ
      พวกนายด่านตกใจออกไปถาม	ครั้นได้ความกลับมุ่งมากรุงศรี
บอกเสนาข้าเฝ้านางเทวี	อัญชลีทูลแถลงแจ้งกิจจา ฯ
      ฝ่ายโฉมยงองค์อัคเรศท้าว	ได้ทราบข่าวเขยน้อยละห้อยหา
จะเริศร้างค้างงานการวิวาห์	วาสนาลูกแก้วช่างแคล้วกัน
ดำริพลางนางสั่งเสนาผู้ใหญ่	เป็นจนใจไม่รู้ที่จะผ่อนผัน
ไปแจ้งความตามจริงทุกสิ่งอัน	ให้ทรงธรรม์หมายมาดเหมือนญาติวงศ์
เราเปลี่ยวใจไม่มีที่จะพึ่ง	พระมาถึงสมจิตต์คิดประสงค์
จะขอเจ้าอุศเรนเกณฑ์ณรงค์	ไว้คอยองค์ธิดาอยู่ธานี ฯ
      เสนาในได้สดับคำรับสั่ง	ถวายบังคมลามารศรี
ลงเรือเร็วรีบมาในวารี	ออกไปที่อ่าวสมุทรไม่หยุดยั้ง
ขึ้นเฝ้าท้าวเจ้าเกาะลังกาแก้ว	บังคมแล้วทูลตามเนื้อความหลัง
บัดนี้พระมเหษีที่ในวัง	ถวายบังคมมาถึงฝ่าลออง
ด้วยกรุงไกรไม่มีจอมกษัตริย์	จบจังหวัดมณฑลให้หม่นหมอง
จะขอเขยขึ้นไปมอบให้ครอบครอง	ช่วยปกป้องไพร่ฟ้าประชาชน ฯ
      สมเด็จท้าวเจ้าลังกาอาณาเขตต์	ได้แจ้งเหตุความวิบัติก็ขัดสน
จะเริศร้างค้างงานป่วยการคน	เป็นสุดจนที่จะคิดให้ปิดบัง
จึงตรัสบอกราชบุตรอุศเรน	เป็นกรรมเวรของเจ้าสร้างแต่ปางหลัง
เสียทีมาท่าทางกลางวลวัง	จะปลูกฝังก็ไม่สมอารมณ์นึก
ข้างนี้เล่าเขาก็คิดเหมือนเขยขวัญ	จะผูกพันให้ลำรุงกรุงผลึก
มิใช่ว่าหาอื่นที่ตื้นลึก	เจ้าจงตรึกตรองความให้งามใจ ฯ
      อุศเรนแสนสลดระทดท้อ	น้ำตาล่อคลอคลั่งจะหลั่งไหล
เสียดายนางอย่างชีวันจะบรรไลย	ร้อนฤไทยเทียมเพลิงละเลิงเลีย
จะกลับหลังยังลังกาน่าอดสู	ครั้นจะอยู่อายหน้าประดาเสีย
ด้วยความค้างนางหายเป็นหม้ายเมีย	จำจะเกลี่ยไกล่ความไปตามนาง
จึงตรัสแก่เสนาที่เข้าเฝ้า	อุระเราร้อนดังจะพังผาง
เสียสวาทมาดหมายเหมือนวายวาง	จะตามนางกว่าจะพบประสบกัน
ซึ่งองค์พระชนนีมีรับสั่ง	ให้ระวังเวียงชัยไอศวรรย์
จะแบ่งพลเภตราสักห้าพัน	อยู่ป้องกันนัคราให้ถาวร
แต่ตัวเราเคารพอภิวาท	ขอลาบาทมารดาเที่ยวหาสมร
แม้นพบแก้วแววตาจะพาจร	มานครคิดอ่านการมงคล ฯ
      อำมาตย์รับอัภิวาทแล้วคลาดคล้อย	ลงเรือน้อยเร็วรัดไม่ขัดสน
มาถึงวังบังคมนิรมล	ทูลยุบลบาทาแล้วลาจร ฯ
      ฝ่ายพระหน่อมกุฎอุศเรน	จึงกะเกณฑ์แบ่งทหารชาญสมร
รายรักษาหน้าด่านชานนคร	คอยราญรอนไพรีจะบีฑา
แล้วทูลองค์ทรงฤทธิ์บิตุราช	ขอลาบาทตามติดขนิษฐา
เชิญเสด็จภูวไนยไปลังกา	ให้เป็นผาสุกสวัสดิ์กำจัดไภย ฯ
      พระบิตุรงค์ทรงฤทธิ์คิดสงสาร	จะทัดทานกลัวจะขัดอัชฌาไสย
จึงอวยพรภิญโญเดโชไชย	ให้พ้นไภยพบนางกลางคงคา
กลับมาถึงจึงบอกบิดาด้วย	จะมาช่วยทำขวัญให้หรรษา
ครั้นสั่งแล้วเลิกพหลพลเภตรา	ไปลังกานัคเรศนิเวศน์วัง ฯ
      ฝ่ายข้างพวกอุศเรนเกณฑกำปั่น	เป็นดั้งกันเกณฑ์แห่งทั้งแตรสังข์
ล้วนใบผ้าห้าร้อยลอยประดัง	ลำที่นั่งนั้นเอาตาดมาดาดใบ
ทั้งธงทิวริ้วทองห้องประดับ	อัจกลับแพรวพร่างสว่างไสว
พอแสงทองส่งฟ้านภาไลย	ยิงปืนใหญ่ตูมตามขึ้นสามตึง
ประโคมฆ้องกลองแตรแซ่สนั่น	เหล่ากำปั่นน้อยใหญ่ชักใบขึง
ยกออกจากปากอ่าวอึงคนึง	พอลมตึงแล่นตามกันหลามไป
นายฝรั่งนั่งส่องกล้องสว่าง	เห็นหนทางสามโยชน์โขดไศล
ออกน้ำลึกแล่นเลี้ยวเกี่ยวกันไป	ไม่พบไม่กลับหลังตั้งแต่ตาม ฯ

