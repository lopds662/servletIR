* ฝ่ายองค์พระอภัยเจ้าไตรจักร 	ให้อาลักษณ์ตรึกตรองจำลองสาร
ไปนัดฤกษ์อนุชาวิวาห์การ 	ตามโบราณร่วมจังหวัดปฐพี
ฉะบับหนึ่งถึงพาราการเวก 	ว่าจะเษกลูกรักเป็นศักดิ์ศรี
บรรณาการพานทองล้วนของดี 	ทูตทั้งสี่นายรับกำกับไป
เชิญลงลำกำปั่นสุวรรณหงส์ 	เป็นลำทรงราชสารไปขานไข
พอลมตีคลี่คลายขยายใบ 	แล่นไปในแถวทางกลางทะเล
ละลอกคลื่นครื้นครึกเสียงกึกก้อง 	กระทบท้องกำปั่นให้หันเห
นายท้ายบ่ายหัวทิศาอาคเณย์ 	ข้ามทะเลลอยเเล่นแสนสำราญ
ไม่ขัดข้องล่องลมถึงรมจักร 	ขึ้นตึกพักแขกเมืองแจ้งเรื่องสาร
ทั้งเพ็ชร์นิลจินดาบรรณาการ 	พนักงานพาเข้าเฝ้าพระองค์ ฯ
     * ศรีสุวรรณนั้นออกนั่งบัลลังก์โถง 	ท้องพระโรงตรัสความตามประสงค์
แสนเสนาข้าบาทพระญาติวงศ์ 	เฝ้าพระองค์อภิวาทดาษดา
พนักงานคลานก้มบังคมบาท 	ทูลเบิกราชทูตประเทศพระเชษฐา
เข้าเฝ้าทูลมูลความตามกิจจา 	แล้วให้อาลักษณ์อ่านสารสุนทร ฯ
     * ในสารทรงองค์อภัยมณีนาถ 	บรมบาทบพิตรอดิศร
มาถึงพระอนุชาสถาวร 	เจริญพรพูลสวัสดิ์ปฐพี
ด้วยเยี่ยงอย่างปางก่อนบวรนาถ 	เสวยราชร่วมรักเป็นศักดิ์ศรี
ย่อมสู่ขอหน่อนาถราชบุตรี 	ตั้งพิธีทำงานการวิวาห์
อันโฉมยงองค์อรุณราชบุตร 	กับสินสมุทรสมอำนาจวาสนา
จะเษกสองครองบุรีแทนพี่ยา 	ตามประสาสุริย์วงศ์สืบพงศ์พันธุ์
พอจบสารกรานก้มบังคมคัล 	ศรีสุวรรณสมถวิลที่จินดา
จึงปราไสยไต่ถามผู้ถือสาร 	ถึงวงศ์วารวังนิเวศน์พระเชษฐา
ยังไพบูลย์พูลสวัสดิ์วัฒนา 	หรือโรคารำคาญประการใด ฯ
     * ฝ่ายเสนีสี่ทูตที่ถือสาร 	ต่างกราบกรานทูลแจ้งแถลงไข
ด้วยเดชะพระเดชปกเกศไป 	สำราญใจไพร่ฟ้าทั้งธานี ฯ
     * พระทรงฟังสั่งทูตให้หยุดพัก 	ตึกตำหนักนอกประตูบูรีศรี
แล้วหยิบสารลานทองกล่องมณี 	จรลีไปประณตท้าวทศวงศ์
ถวายสารอ่านจบแล้วนบนอบ 	ท้าวเธอชอบชื่นอารมณ์สมประสงค์
ว่าควรแล้วพี่น้องทั้งสององค์ 	จะดำรงร่วมคู่ตามบุราณ
มเหษีดีใจดังได้แก้ว 	เป็นรู้แล้วพ้นทุกข์ทั้งลูกหลาน
แล้วสั่งเหล่าสาวสรรคพนักงาน 	ตระเตรียมการไว้เสียเจียวประเดี๋ยวนี้ ฯ
     * ศรีสุวรรณทูลลาออกมาสั่ง 	ให้ตอบทั้งบรรณาการตอบสารศรี
ทั้งข้าวเกลือเสื้อผ้าบรรดามี 	ประทานสี่ทูตถือหนังสือมา
ทูตคำนับรับสารก้มกรานกราบ 	ต่างได้ลาภทั่วกันก็หรรษา
ลงเรือใช้ใบขึงตะบึงมา 	ไปกรุงการเวกถึงทางครึ่งเดือน
ประทับทอดจอดท่าขึ้นหาล่าม 	ต่างแจ้งความดีใจใครจะเหมือน
บ้างทักถามตามธรรมเนียมมาเยี่ยมเยียน 	เคยเป็นเพื่อนกันเมื่อครั้งรบลังกาฯ
     * ฝ่ายเสนีสี่นายครั้นสายแสง 	ต่างตกแต่งตามกำหนดมียศถา
แล้วเชิญเครื่องบรรณาการกับสารตรา 	ตามเสนานำเข้าไปในพระโรง ฯ
     * ฝ่ายขุนนางต่างแต่งตำแหน่งนั่ง 	พานหมากตั้งทั้งคนโทล้วนโอ่โถง
พอเวลานาฑีถ้วนสี่โมง 	เข้าพระโรงคอยพระองค์ผู้ทรงธรรม์ ฯ
     * ฝ่ายปิ่นปักนคราการเวก 	อดิเรกเรืองเดชทุกเขตต์ขัณฑ์
สถิตแท่นแม้นมหาเวชายันต์ 	บนสวรรค์บัณฑุอาสน์อมรินทร์
สาวสุรางค์นางบำเรอเสนอบาท 	บำรุงราชรู้เชิงบันเทิงถวิล
บ้างร้องรับขับเพลงบรรเลงพิณ 	บำเรอปิ่นปฐพีให้ปรีดา
ครั้นสายแสงแต่งองค์สรงสนาน 	พนักงานเครื่องถวายทั้งซ้ายขวา
ทรงสุคนธ์ปนทองประคองทา 	ผลัดภูษาค่าเมืองเรืองระยับ
ฉลององค์ทรงสวมเกราะนวมกนก 	ทับทรวงอกปิดทรวงดวงประดับ
กระหวัดองค์ทรงสังวาลผูกบานพับ 	ปั้นเหน่งทับทิมอร่ามแวววามแวม
แล้วสวมทรงมงกุฎบุษยรัตน์ 	ดูเตร็จตรัดเรียงซ้อนสลอนแหลม
ทองกรเพ็ชรเม็ดรอบประกอบแกม 	กระจ่างแจ่มธำมรงค์เรียงวงวาว
ครั้นสรรพเสร็จเสด็จเดินนางเชิญเครื่อง 	ผิวเนื้อเหลืองเหมือนหุ่นพึ่งรุ่นสาว
เชิญพระแสงแต่งเล็บไว้ยาวยาว 	ต่างตามท้าวออกที่นั่งบัลลังก์ทอง
พระลดองค์ลงบนที่ทอดยี่ภู่ 	มีนางอยู่งานนั่งรับสั่งสนอง
ประโคมทั้งสังข์แตรออกแซ่ซ้อง 	ท้าคู่กลองแขกเสนาะเพราะสำเนียง
ปี่ไฉนได้ทำนองกลองชนะ 	เสียงเปิงปะเปิงครึ่มกระหึ่มเสียง
อำมาตย์หมอบนอบน้อมอยู่พร้อมเพรียง 	บังคมเคียงคอยสดับรับโองการ ฯ
     * กรมวังบังคมบรมนาถ 	ทูลเบิกราชทูตถือหนังสือสาร
มาเฝ้าพร้อมน้อมประณตบทมาลย์ 	อาลักษณ์อ่านออกความตามกิจจา ฯ
     * ในลักษณ์อักษรสารศรีสวัสดิ์ 	ปิ่นกษัตริย์ทรงเดชพระเชษฐา
เจริญราชไมตรีด้วยปรีดา 	มาถึงพระอนุชาให้ถาวร
เป็นปิ่นปักนคราการเวก 	อดิเรกเรืองฤทธิ์อดิศร
พระทรงธรรม์กรุณาสุดสารคร 	เหมือนบิดรเลี้ยงดูให้อยู่เย็น
ทั้งนงเยาว์เสาวคนธ์คุมพลรบ 	ไปสมทบช่วยทุกข์เมื่อยุคเข็ญ
เหมือนหนึ่งญาติมาดหมายไม่วายเว้น 	ขอไว้เป็นธิดาด้วยอาไลย
ขอพระองค์จงประสิทธิ์มิตรภาพ 	อย่าให้สาบศูนย์เชื้อเหมือนเนื้อไข
ประการหนึ่งซึ่งกษัตริย์หัสไชย 	ได้ตามไปสมทบรบลังกา
สนิทนักจักขอเป็นหน่อนาถ 	ร่วมพระญาติประยูรวงศ์เผ่าพงศา
อันลูกน้อยสร้อยสุวรรณจันทร์สุดา 	พระอนุชาช่วยเลี้ยงเพียงบุตรี
อันนงเยาว์เสาวคนธ์วิมลสมร 	สุดสาครพี่น้องทั้งสองศรี
สุดแต่พระอนุชาจะปราณี 	ด้วยเป็นที่บิตุราชมาตุรงค์
ขอร่วมฉัตรปฐพีศรีสวัสดิ์ 	สืบกษัตริย์สมตามความประสงค์
ในเดือนสี่นี้จะพร้อมพระญาติวงศ์ 	ช่วยทำมงคลงานการวิวาห์
อภิเษกสินสมุทรกับบุตรน้อง 	เป็นคู่ครองนคเรศแทนเชษฐา
แล้วเผ่าพงศ์วงศ์กษัตริย์ขัตติยา 	จึงจะมาเมืองพระน้องครองไมตรี
จนตราบสิ้นดินฟ้าสุทธาวาส 	ดำรงราชย์ร่วมบำรุงซึ่งกรุงศรี
ได้ดับเข็ญเช่นฉัตรชาวปฐพี 	จะเป็นที่พึ่งจบทั้งภพไตร ฯ
     * พอจบสารกรานกราบพระทราบสิ้น 	สมถวิลหวังสนิทพิสมัย
ไม่บัญชาว่าขานประการใด 	จึงปราไสยเสนีทั้งสี่นาย
พระเชษฐามาบำรุงกรุงผลึก 	ค่อยว่างศึกเสร็จสมอารมณ์หมาย
หรือวงศ์วารบ้านเมืองเคืองระคาย 	หรือสบายบริบูรณ์ประยูรวงศ์ ฯ
     * ฝ่ายเสนีสี่ทูตพูดฉลาด 	อภิวาททูลความตามประสงค์
พระเดชาอานุภาพปราบณรงค์ 	เสมอองค์อวตารผลาญไพริน
ให้ราบเรียบเงียบสงบที่รบพุ่ง 	ทรงบำรุงศาสนารักษาศิล
เสนาในไพร่ฟ้าข้าแผ่นดิน 	ได้ทำกินค้าขายสบายใจ ฯ
     * พระชื่นชมสมหวังสั่งอำมาตย์ 	ให้นำราชทูตาไปอาไศรย
แล้วจากอาสน์ยาตรย่างเข้าปรางค์ใน 	ตรัสบอกให้อัคเรศแจ้งเหตุการณ์ ฯ
     * ฝ่ายโฉมจันทวดีชุลีสนอง 	ดูทำนองนั้นเห็นรักสมัคสมาน
เพราะใคร่ได้พระองค์เป็นวงศ์วาร 	จึงว่าขานเลี่ยงเลียบเป็นเปรียบเปรย
หัสไชยไปลังกาอาสาศึก 	เจ้าผลึกจะใคร่ได้ไว้เป็นเขย
ก็คิดเห็นเป็นบุญที่คุ้นเคย 	ไม่แคลงเลยแล้วจะคงเป็นวงศ์วาร
ตามแต่พระทรงเดชเกศกษัตริย์ 	จะตอบตัดหรือจะตามเนื้อความสาร
พระว่าพี่นี้ตริดำริห์การ 	จะแต่งงานเสียให้สิ้นที่นินทา
ไหนไหนได้เป็นลูกจะปลูกฝัง 	ให้พร้อมพรั่งเผ่าพงศ์พระวงศา
สองกษัตริย์ตรัสอยู่ในที่ไสยา 	จนนิทราเลยหลับระงับไป ฯ
     * ครั้นรุ่งเช้าท้าวออกพระโรงหลวง 	พร้อมกระทรวงเสนาอัชฌาไสย
ตรัสประภาษราชการสำราญใจ 	แล้วสั่งให้ตอบสารลงลานทอง
เป็นข้อความตามมีไมตรีกษัตริย์ 	พูลสวัสดิ์สืบวงศ์ดำรงสนอง
เขียนสำเร็จเสร็จสารใส่พานทอง 	กับสิ่งของมีราคาบรรณาการ
ทั้งข้าวเกลือเสื้อผ้าเงินตราแจก 	ให้พวกแขกเมืองมาพร้อมหน้าฉาน
ทั้งนายไพร่ได้ลาภต่างกราบกราน 	แล้วรับสานสองฉะบับรีบกลับไป
ถึงพาราพากันเข้าเฝ้าพร้อม 	ประณตน้อมทูลแจ้งแถลงไข
แล้วถวายสิ่งของสองกรุงไกร 	พระสั่งให้พนักงานอ่านสารตรา ฯ
     * ในสารศรีสุวรรณวงศ์ดำรงราชย์ 	บังคมบาทบทเรศพระเชษฐา
ซึ่งบุตรีศรีสวัสดิ์กับนัดดา 	จะวิวาห์นั้นก็งามตามโบราณ
พระบิตุราชมาตุรงค์พงศ์กษัตริย์ 	ไม่ข้องขัดพร้อมพรักสมัคสมาน
ขอเชิญพระเสด็จมาวิวาห์งาน 	จะจัดการไว้ให้พร้อมไพบูลย์ ฯ
     * แล้วให้อ่านสารการเวกตอบ 	ว่านบนอบจอมปิ่นบดินทร์สูร
จะสืบวงศ์ทรงพระอนุกูล 	ให้เพิ่มพูลภิญโญในโลกา
ขอบพระคุณสุนทรถาวรสวัสดิ์ 	ประดิพัทธภูธเรศพระเชษฐา
อันหลานน้อยสร้อยสุวรรณจันทร์สุดา 	ชันษาคราวทัดกับหัสไชย
ขอรับเลี้ยงเพียงบุตรสุจริต 	ถนอมสนิทเหมือนหนึ่งเนื้อในเชื้อไข
การวิวาห์ถ้าจะเลื่อนไปเดือนใด 	ตามพระไทยไม่ขัดพระอัชฌา ฯ
     * พอสิ้นสารอ่านจบแล้วนบนอบ 	พระชื่นชอบสรวลสันต์ด้วยหรรษา
จึงตรัสสั่งทั้งอำมาตย์ชาติเสนา 	เร่งตรวจตราเตรียมกำปั่นสักพันลำ
บรรดาเหล่าชาวพลคนทั้งหลาย 	ทั้งไพร่นายนุ่งห่มให้คมขำ
สำหรับเมืองเครื่องเล่นพวกเต้นรำ 	ทั้งมวลปล้ำเมืองเราจัดเอาไป
เล่นประชันกันกับเขาชาวเมืองโน้น 	ลครโขนแต่งงามตามวิไสย
ครั้นสั่งเสร็จเสด็จขึ้นปราสาทไชย 	สั่งข้างในทุกตำแหน่งจัดแจงการ ฯ
     * ฝ่ายเวียงวังคลังนาพวกข้าเฝ้า 	เตรียมสำเภาตรวจตราโยธาหาญ
เลือกล้าต้าต้นหนพวกคนงาน 	เปลี่ยนรอกกว้านเสาใบใหม่ทั้งนั้น
ทั้งเสื้อผ้าประทานให้ไว้ใส่แห่ 	โหมดตาดแพรกำมหยี่ต่างสีสัน
พวกรำเต้นเป็นงานการประชัน 	สมทบกันเข้าระดมประสมมือ
บ้างจัดแจงเเต่งชฎาเจิมหน้าโขน 	กลองตะโพนฉิ่งกรับเครื่องนับถือ
บ้างไหว้ครูหมูไก่จะให้ลือ 	อุส่าห์ซื้อเสื้อแสงจัดแจงการ
พวกนายหนังช่างเขียนแปลงเปลี่ยนย้อม 	บ้างหัดซ้อมพากย์เจรจาจะว่าขาน
ทั้งจอแผงแต่งใหม่จะไปงาน 	บ้างแต่งร้านฆ้องระนาดตรึงกราดกลอง ฯ
     * ฝ่ายห้ามแหนแสนสุรางค์นางสนม 	จัดเสื่อพรมหมอนเจียมตระเตรียมของ
ตะไกรหนีบหีบหมากเครื่องนากทอง 	มีพานรองขันน้ำโต๊ะสำรับ
ที่ชาววังรังหนี้ไม่มีแหวน 	ทำเป่าแล่นกาไหล่ใส่ประดับ
บ้างซื้อเชื่อเผื่อเบี้ยหวัดด้วยขัดทรัพย์ 	บ้างปลี่ยนสับยืมเขาพวกชาววัง
ทั้งเครื่องแต่งแป้งน้ำมันมุ้งหมอนเสื่อ 	ขนลงเรือเรียกข้าหน้าเป็นหลัง
ลงลำทรงหงศ์สุวรรณบัลลังก์ 	ลำที่นั่งสินสมุทรเรือครุฑบิน
มาทอดท่าหน้าแพเรือแห่แหน 	เอนกแน่นในมหาชลาสินธุ์
บ้างร้องรำทำเพลงบรรเลงพิณ 	คอยท่าปิ่นปฐพีด้วยปรีดา ฯ
     * ฝ่ายองค์พระอภัยวิไลยลักษณ์ 	ชวนลูกรักอัคเรศโอรสา
เข้าที่สรงทรงเครื่องย่างเยื้องมา 	ลงเภตราพร้อมสนมกรมใน
ออกลำทรงหงส์บินฝ่ายสินสมุทร 	ออกเรือครุฑครืนครั่นเสียงหวั่นไหว
เสียงสังข์แตรแซ่ซ้องลั่นฆ้องไชย 	พลไพร่พร้อมโห่โล้สำเภา
พอออกจากปากน้ำก็ค่ำพลบ 	จุดเพลิงคบโคมรายขึ้นปลายเสา
เป็นเดือนสามยามหนาวลมข้าวเบา 	พัดเพลาเพลาพอได้ใช้ใบสบาย
ลำที่นั่งดั้งกันเป็นหลั่นแล่น 	ไปตามแผนที่ทะเลคะเนหมาย
ล้วนเคยคลื่นชื่นใจทั้งไพร่นาย 	นั่งสบายบังลมแลชมดาว
พวกผู้หญิงพิงเพื่อนดูเดือนแจ่ม 	จับผิดแก้มแลล้วนเป็นนวลขาว
ที่ปั่นป่วนครวญครุ่นพึ่งรุ่นราว 	ร่างเพลงยาวเยาะเย้ยเปรียบเปรยกัน ฯ
     * จอมกษัตริย์ตรัสชวนมเหษี 	กับบุตรีชมดาวทั้งสาวสรรค์
เหมือนโคมเคียงเรียงรอบเป็นขอบคัน 	ล้อมพระจันทร์แจ่มฟ้านภาไลย
บอกบุตรีชี้หัตถ์แล้วตรัสว่า 	ที่กลางฟ้าเรืองยาวนั้นดาวไถ
โน่นดาวธงตรงหน้าอาชาไนย 	ดาวลูกไก่เขาก็เรียกสำเหนียกนาม
พระบุตรีพี่น้องค่อยส่องเนตร 	ที่สังเกตสงไสยทูลไต่ถาม
พระชี้หัตถตรัสแถลงให้แจ้งความ 	ทั้งหม่อมห้ามหม่อมแหนนั่งแหงนคอ
จนเดือนดับลับรุ่งสดุ้งตื่น 	ไปกลางคืนมิได้จอดทอดสมอ
ฝูงปลาร้ายว่ายเรียงเข้าเคียงคลอ 	ชะเง้อคอคอยดูทุกผู้คน
เห็นงูเงือกเกลือกกลอกขึ้นหยอกยุด 	อุตลุดโลดเสือกเสลือกสลน
หางเหมือนอย่างหางหลาในสาชล 	หน้าเหมือนคนเเปลกเหลือตามเรือเรียง
ไม่ขัดข้องล่องลมถึงรมจักร 	เสียงคึกคักฆ้องกลองแซ่ซ้องเสียง
ทหารโห่โล้ล้อมมาพร้อมเพรียง 	เข้าทอดเรียงรายท่าหน้าธานี ฯ
     * สมเด็จท้าวทศวงศ์พงศ์กษัตริย์ 	ช่วยตรวจจัดตำหนักตามศักดิ์ศรี
ให้แขกมาอาไศรยไพร่ผู้ดี 	จัดทั้งที่ไพชยนต์พระมนเทียร
ประทีปแก้วชวาลาระย้ายับ 	กระจ่างจับแลหลากขึงฉากเขียน
ตะเกียงรายสายสร้อยห้อยโคมเวียน 	แท่นวิเชียรชัชวาลย์มีม่านบัง ฯ
     * ศรีสุวรรณนั้นลงมาหน้าฉนวน 	จัดกระบวรเสนาแห่หน้าหลัง
รับองค์พระอภัยเข้าในวัง 	พร้อมสพรั่งนักสนมกรมใน
ขึ้นไพชยนต์มนเทียรวิเชียรรัตน์ 	ตึกปรัศว์สาวสุรางค์ต่างอาไศรย
พวกเสนีรี้พลสกลไกร 	ปลูกโรงใหญ่ขึ้นให้อยู่ตามหมู่กรม
ท้าวทศวงศ์พงศาก็มาเยี่ยม 	ตามธรรมเนียมชอบชิดสนิทสนม
คิดจัดแจงแต่งงานสำราญรมย์ 	จนพระประทมแทบจะหลับจึงกลับไป ฯ
     * หยุดสบายหลายคืนต่างชื่นแช่ม 	พอเดือนแรมฤกษ์ดีพิธีไสย
ให้หมายเวรเกณฑ์บอกสมนอกใน 	ทั้งนายไพร่พร้อมวงศ์พงศ์ประยูร
ปลูกโรงราชพิธีสิบสี่ห้อง 	มีมุขช่องมณฑปนพศูล
ประดับเครื่องเรืองแอร่มแจ่มจำรูญ 	ที่พื้นพูลปูนลาดดาษศิลา
ปูเสื่ออ่อนซ้อนเจียมเอี่ยมสอาด 	เพดานดาษห้อยห่วงพวงบุบผา
ประทีปจัดอรรจิกลับประดับประดา 	แก้วระย้าเพ็ชรห้อยดูพรอยพราย
พระแท่นที่อภิเษกเอกฉัตร 	ล้วนแก้วเก้าเนาวรัตน์จำรัสฉาย
ทั้งกลศสังข์ตั้งเคียงอยู่เรียงราย 	บายศรีซ้ายขวาขวัญจุณจันทน์เจิม
ทั้งกองแก้วแล้วก็กองทองประกอบ 	ที่ริมรอบราชวัตรฉัตรเฉลิม
พวกนายช่างทั้งปวงข้าหลวงเดิม 	คอยแต้มเติมติเตียนผลัดเปลี่ยนแปลง ฯ
     * ฝ่ายพวกถูกปลูกโรงสำหรับเล่น 	บ้างลากเข็นล้อเกวียนบ้างเขียนแผง
ผูกภูเขาเอาไม้ดัดขึ้นจัดแจง 	ต่างคิดแต่งต่างกันประชันโรง
มีสายรอกนอกในลวดไต่เล่น 	ทำป้อมเป็นเมืองพลับพลาดูอ่าโถง
ที่หน้าฉานร้านยาวผ้าขาวโยง 	มีเกราะโกร่งเตรียมสำรองทั้งสองเมือง
ที่พวกถูกปลูกพลับพลาดาษผ้าสี 	ม่านมู่ลี่เลขาเขียนฝาเฝือง
ราชวัตรฉัตรเบญจรงค์เรือง 	ให้ปักรอบของเมืองเครื่องมงคล
หุ่นลครมอญรำทำโรงงิ้ว 	เป็นแถวทิวสองข้างทางถนน
เด็กผู้ใหญ่ไพร่ฟ้าประชาชน 	มาเกลื่อนกล่นกลาดกลุ้มประชุมกัน ฯ
     * ฝ่ายห้ามแหนแสนสนมเมืองรมจักร 	ล้วนรู้หลักเหลือสาวเพลงยาวขยัน
กับสาวสาวชาวเมืองผลึกนั้น 	รู้จักกันแต่เมื่อครั้งไปลังกา
ล้วนเคยเป็นเล่นอีกไม่หลีกเลี่ยง 	นัดเพื่อนเลี้ยงโต๊ะกันด้วยหรรษา
ที่มีทรัพย์รับเพื่อนก็เยื้อนมา 	ได้หน้าตาตั้งปึ่งท่าขึงคม
ที่รักใคร่ให้ของเครื่องทองนาก 	กระจกฉากมีดน้อยไม้สอยผม
ที่ขัดทรัพย์รับเพื่อนต้องเลื่อนกรม 	ผ้านุ่งห่มหอบจำนำมาทำยศ
ท่านท้าวนางต่างจัดขนัดแห่ 	บ้างเชิญแส้พระแสงตามล้วนงามหมด
ที่ถวายชายชม้อยทำช้อยชด 	ต้องทำบทเป็นครูให้รู้ที
หัดให้ยอบหมอบกรานอยู่งานพัด 	ประจงจัดเครื่องอานพานพระศรี
ทั้งสาวใหญ่เก็บไรจุกลูกผู้ดี 	รู้ท่วงทีถูกต้องทำนองใน ฯ
     * สมเด็จท้าวเจ้าบุรีรมจักร 	เห็นพร้อมพรักยินดีจะมีไหน
ให้โหราหาฤกษ์เจริญไชย 	ประจวบได้เจ็ดค่ำเป็นสำคัญ
โขนลครนอนโรงตีโกร่งซ่าว 	เสียงเกรียวกราวกรุงไกรมไหศวรรย์
พวกโยธีชีพราหมณ์พรหมจรรย์ 	มาพร้อมกันสี่หมวดสวดพิธี
ปุโรหิตติดเทียนคอยเวียนแว่น 	พูลคแนนจันทน์เจิมเฉลิมศรี
โหรคอยท่าหาฤกษ์เบิกบัตรพลี 	ระวังตีฆ้องสำคัญเป็นสัญญา ฯ
     * สมเด็จท้าวทศวงศ์ดำรงราชย์ 	กับนางนาฎมเหษีมียศถา
ต่างทรงเครื่องเรืองงามตามชรา 	ใส่มหามงกุฎใหญ่ถือไม้ท้าว
แล้วสั่งพระมเหษีไปที่หลาน 	ดูงานการตักเตือนเป็นเพื่อนสาว
เหมือนมาแขกแรกรักอีกสักคราว 	ข้างเพื่อนบ่าวข้าจะเป็นได้เล่นกัน
แล้วแย้มสรวลชวนพระวงศ์พงศ์กษัตริย์ 	มาแท่นรัตน์โรงพิธีที่ทำขวัญ
อยู่พร้อมพรั่งทั้งกษัตริย์ศรีสุวรรณ 	คอยนับชั้นฤกษ์พาเวลากาล ฯ
     * ฝ่ายองค์พระอภัยเจ้าไตรจักร 	จูงลูกรักเข้ามณฑลสถาน
ประโคมฆ้องกลองดังกังสดาน 	พราหมณ์ก็อ่านมนต์สนองประคองเคียง
ค่อยรินรดกลศสังข์หลั่งพระเต้า 	บัณเฑาะว์เป่าสังข์แตรเซงแซ่เสียง
ครั้นเสร็จสรงทรงเครื่องต้นขึ้นบนเตียง 	พี่เลี้ยงเคียงคอยหยิบจีบประจง
สนับเพลาเพราพรายปลายกนก 	ทรงผ้ายกแย่งอย่างไว้หางหงส์
ห้อยชายแครงแฝงใส่ชายไหวทรง 	ฉลององค์อินทนูชมพูนุช
คาดปั้นเหน่งเปล่งเม็ดเพ็ชรอร่าม 	สังวาลวามแวมวับประดับบุษย์
ทั้งทองกรซ้อนทรงธำมรงค์ครุฑ 	ใส่มงกุฎกรรเจียกซ้อนจอนมณี
อุบะห้อยพรอยพราวแวววาววับ 	กระจ่างจับพักตรผ่องลอองศรี
พระบิดาพาไปเข้าโรงพิธี 	ให้นั่งที่บนบัลลังก์ตั้งมณฑล ฯ
     * ฝ่ายโฉมยงองค์อรุณให้ขุ่นคิ่น 	แต่ได้ยินเริ่มวิวาห์สถาผล
คิดถึงองค์นงเยาว์เสาวคนธ์ 	ให้ทัณฑ์บลไว้ที่วังเมืองลังกา
ว่าตัดขาดชาตินี้ไม่มีผัว 	แต่แสนกลัวบิตุเรศพระเชษฐา
จะเอามีดกรีดคอให้มรณา 	ก็ไม่กล้าทำได้จนใจจริง
จะต้องดื้อถือสัตย์ขัดรับสั่ง 	สู้ทนทั้งตีด่าประสาหญิง
แกล้งทำหลับจับไข้ไม่ไหวติง 	บรรทมนิ่งนึกสอื้นฝืนฤไทย ฯ
     * ฝ่ายโฉมยงองค์เกษราราช 	นึกประหลาดหลากจิตต์คิดสงไสย
ดูอรุณขุ่นหมองเข้าห้องใน 	ตั้งแต่ให้เริ่มงานการวิวาห์
หรือหนีนอนซ่อนกายเพราะอายเหนียม 	ไม่ไปเยี่ยมเผ่าพงศ์พระวงศา
นิ่งฉนี้มิควรจวนเวลา 	จะไปว่าวิงวอนให้อ่อนใจ
ลงจากอาสน์ยาตรย่างเข้าปรางค์รัตน์ 	เสียงสงัดเงียบระงับหรือหลับไหล
พวกสาวศรีพี่เลี้ยงหลีกเลี่ยงไป 	ด้วยเข้าใจจะต้องวุ่นถึงขุ่นเคือง
นางเข้าในไสยาสน์ประหลาดนัก 	เห็นลูกรักเศร้าศรีฉวีเหลือง
เอะเป็นไรเศร้าศัลย์แม่ขวัญเมือง 	ไม่รู้เรื่องดีร้ายมาหลายวัน
ประโลมนางพลางว่าเวลานี้ 	ตั้งพิธีสรงน้ำจะทำขวัญ
พระไอยกาพาพระองค์เผ่าพงศ์พันธุ์ 	ไปพร้อมกันคอยเจ้าเยาวมาลย์
แม่สายใจไปวิวาห์สถาผล 	รดน้ำมนต์มุรธากระยาสนาน
พระบุตรีพิลาปก้มกราบกราน 	กระหม่อมฉานจันไข้ไม่สบาย
จะรดน้ำซ้ำหนาวยิ่งคราวจับ 	จะเด็ดดับปีวันเหมือนมั่นหมาย
แม้หาญหักจักขอผูกคอตาย 	สู้ถวายชีวาไม่อาไลย ฯ
     * นางลูบอกตกตลึงแล้วจึงว่า 	จวนเวลาแล้วกรรมจะทำไฉน
จะเรียนดื้อหรือเห็นเป็นอย่างไร 	รำคาญใจไม่รู้ที่จะเจรจา
จะหาไหนได้เหมือนพ่อสินสมุทร 	ประเสริฐสุดสมชาติวาสนา
จึงจัดแจงแต่งงานการวิวาห์ 	ตามประสาพี่น้องให้ครองกัน
ควรแล้วหรือดื้อดึงไม่พึ่งพี่ 	ไม่พอที่จะรังเกียจคิดเดียดฉันท์
พลางแนบชิดธิดาวิลาวัณย์ 	อย่าจาบัลย์บิดเบือนทำเชือนแช
แม้มิไปไอยกามาเดี๋ยวนี้ 	จะหยิกตีย่อยยับไม่นับแผล
แขงฤไทยใจคออย่าท้อแท้ 	ไปกับแม่เถิดมาแม่อย่ากลัว
อันตัวเจ้าเป็นสาวย่อมเปล่าเปลี่ยว 	อยู่คนเดียวก็ไม่ดีเหมือนมีผัว
บุญพระพี่มีมากคิดฝากตัว 	คนจะกลัวเกรงจบภพไตร ฯ
     * อรุณน้อยสร้อยเศร้าเฝ้ากำสรด 	สุดจะปดป้องปิดคิดไฉน
จึงทูลตามความจริงทุกสิ่งไป 	หม่อมฉันได้ปฏิญาณสาบาลตัว
กับนงเยาว์เสาวคนธ์วิมลมิ่ง 	เป็นความจริงชาตินี้ไม่มีผัว
เหมือนพระพี่สินสมุทรลูกสุดกลัว 	มิใช่ตัวเปลี่ยวเปล่าเมียเขามี
ทั้งลูกเต้าเล่าก็ยังอยู่ทั้งท้อง 	จะไปต้องน้อยหน้าชาติทาสี
มิขออยู่สู้ตายวายชีวี 	พระชนนีโปรดด้วยช่วยสักครั้ง ฯ
     * นางฟังคำทำพิโรธเหมือนโกรธขึ้ง 	ช่างขี้หึงส์แค้นเคืองถึงเรื่องหลัง
เมื่อต้องผีมิได้ทำแต่ลำพัง 	ครั้นหายคลั่งก็มาเข้าข้างเผ่าพงศ์
ถึงฝ่ายข้างนางยุพาผกาเล่า 	มีลูกเต้าเก้อเก้อเพราะเธอหลง
พระลูกรักจักภิเษกเป็นเอกองค์ 	จะเกรงตรงอีขี้ข้าว่ากระไร
ยิ่งวอนวิงก็ยิ่งดื้อว่าถือสัตย์ 	กอดพระหัตถ์กรรมกรรมจะทำไฉน
จะให้ร้างค้างงานรำคาญใจ 	แล้วลุกไปกริ้วสุรางค์นางกำนัล
นางพี่เลี้ยงดูอยู่ไหนเล่า 	ไม่โลมเล้าเจ้านายให้ผายผัน
จวนเวลานาฑีแม้มิทัน 	จะพากันกินหวายหลังลายงามฯ
     * ฝ่ายพี่เลี้ยงเสียงกริ้วต่างนิ่วหน้า 	แล้วลอบมาเชิญเสด็จไม่เข็ดขาม
พลางขู่ขับกลับว่าอีบ้ากาม 	ต้องเป็นความจำจนสู้ทนทาน ฯ
     * ฝ่ายโหรนั่งตั้งนาฬิกากำกับ 	กำหนดนับนาฑีสุริยฉาน
พอฤกษ์ดีตีฆ้องก้องกังวาน 	พนักงานสังข์แตรขึ้นแซ่ซ้อง
พวกเต้นรำทำขวัญสำคัญฤกษ์ 	เสียงเอิกเกริกรำเต้นเล่นฉลอง
พระอภัยใคร่คิดผิดทำนอง 	จะขัดข้องข้างในวังจึงดังนี้
ท้าวทศวงศ์สงไสยเข้าในม่าน 	ให้เดือดดาลว่าอุเหม่มเหษี
อย่างไรไม่ใคร่มาฤกษ์พาดี 	ทำให้ตีฆ้องเก้อเอออะไร
ไม่ว่าขานหลานลูกช่วยปลูกฝัง 	ออกมานั่งพูดพร่ำจะทำไฉน
เข้าไปเองเร่งให้ออกมาไวไว 	ถ้ามิได้โทษมีอยู่ที่ยาย ฯ
     * นางพระยาว่ารำคาญเพราะหลานลูก 	ให้พลอยถูกกริ้วกราดไม่ขาดสาย
รีบไปปรางค์นางอรุณเสียงวุ่นวาย 	เห็นโฉมฉายเกษรากริ้วข้าไท
โกรธบุตรีดีจริงช่างนิ่งเฉย 	ให้ลูกเขยคอยท่าเลือดตาไหล
พระบิดาว้าวุ่นเป็นฟุนไฟ 	ทำไมไม่จัดแจงไปแต่งงาน
พระธิดาว่าเขาดื้อถือทิษฐิ 	เหลือสติปัญญาจะว่าขาน
ปลอบเท่าไรไม่เชื่อเหลือรำคาญ 	เชิญพระมารดาถามเนื้อความดู ฯ
     * นางพระยาว่าไม่ไปได้หรือนะ 	การเขาจะเสียหมดต้องอดสู
มาไปหาว่ากระไรจะใคร่รู้ 	ผิดก็อยู่กับเจ้าไม่เข้าใจ
แล้วเข้าห้องสององค์ตรงขึ้นแท่น 	เห็นนางแสนเศร้าหมองไม่ผ่องใส
กลับสงสารหลานรักนั่งซักไซ้ 	เออเป็นไรแม่คุณให้วุ่นวาย
นางสู้ดื้อถือสัตย์ทูลขัดข้อง 	อดสูน้องเสาวคนธ์วิมลฉาย
เขาถือมั่นฉันจะกลับก็อับอาย 	ขอสู้ตายตามจะโปรดมีโทษทัณฑ์
พระไอยกีตีอุราว่าประหลาด 	ตัดสวาทก็เหมือนตัดสมบัติสวรรค์
อันใจหญิงสิ่งสบายทั้งหลายนั้น 	ไม่เทียมทันเท่าผัวร่วมหัวใจ
ถึงนงเยาว์เสาวคนธ์ที่ทนดื้อ 	จะขืนถือว่าไม่มีได้ที่ไหน
เสร็จการเราเข้าเดือนหกจะยกไป 	แต่งงานให้เชษฐาสุดสาคร
เมื่อผู้ใหญ่ให้ภิเษกร่วมเอกฉัตร 	ไม่เสียสัตย์ดอกจงฟังยายสั่งสอน
ไปสรงชลมุรธาจะพาจร 	นางวิงวอนกราบไหว้พระไอยกี
เสียเเรงพระถนอมเฝ้ากล่อมเกลี้ยง 	บำรุงเลี้ยงหลานรักเป็นศักดิ์ศรี
ความน้อยหน้าฝรั่งในครั้งนี้ 	ต้องเสียชีวีถวายสู้วายชนม์
ด้วยเกิดมาอาภัพให้ลับเสีย 	ไม่เป็นเมียน้อยหญิงชาวสิงหฬ
จงโปรดให้ไปภิเษกแม่เสาวคนธ์ 	เข้ามณฑลต่อทีหลังขอรั้งรอ ฯ
     * พระไอยกีตีทรวงเข้าผางผึง 	กลับขี้หึงส์ยิ่งกว่าข้าหนักหนาหนอ
โน่นฝรั่งข้างเราเป็นเหล่ากอ 	คงมาง้อสิ้นทั้งเมืองลังกา
สุดสาครเขาเป็นน้องต้องทีหลัง 	เราต้องตั้งก่อนเหตุเป็นเชษฐา
จะขืนดื้อถือสัตย์ขัดวิวาห์ 	คงน้อยหน้าอีฝรั่งจงฟังยาย ฯ
     * ศรีสุวรรณครั้นเห็นช้าให้ข้าหลวง 	คนทั้งปวงไปเตือนก็เชือนหาย
ท้าวทศวงศ์สงไสยไม่สบาย 	ด้วยเกรงฝ่ายเกี่ยวดองจะหมองใจ
ลงจากอาสน์พลาดล้มสนมช่วย 	พยุงด้วยมิได้เมินเดินใกล้ใกล้
พระงุ่นง่านพาลด่าพวกข้าไท 	ตรงเข้าไปปรางค์รัตน์ห้องนัดดา
เห็นพระมเหษีบุตรีพร้อม 	ช่างมาล้อมลูกหลานนานหนักหนา
นี่ขัดขวางอย่างไรไม่ไคลคลา 	ท่านยายมาแล้วก็เชือนไม่เตือนเลย
เขาตีฆ้องกลองเอิกเกริกอยู่ 	ไม่มีหูหรือกระไรทำใจเฉย
ให้คอยนั่งตั้งแต่ชะแง้เงย 	กระไรเลยพูดมากน้ำหมากพรู
นางพระยาว่ามันกลายเป็นหลายเรื่อง 	มาขัดเคืองคนวอนจนอ่อนหู
มาว่าขานหลานสาวของท้าวดู 	ฉันไม่รู้ที่จะว่าน่ารำคาญ ฯ
     * อรุณกลัวตัวสั่นซบกรรแสง 	ท้าวเธอแกล้งเมินพักตรด้วยรักหลาน
เสด็จออกนอกห้องแล้วร้องพาล 	หลานของท่านยายสอนแต่ก่อนมา
ไม่พาไปให้ทันทำขวัญเขา 	ก็ดูเอาวันนี้และสิหนา
ทำฮึดฮัดตรัสเร่งเร็วเร็วมา 	นางพระยาตกใจกระไรเลย
โกรธบุตรีนี้ก็เช่นจะเป็นใบ้ 	ไม่ว่าไรลูกมั่งมานั่งเฉย
แล้ววิงวอนผ่อนตามว่าทรามเชย 	ไม่หวังเลยลูกผัวอย่ากลัวเกรง
เมื่อไม่ยอมพร้อมใจก็ใครเล่า 	จะกล้าเข้าชิดชมทำข่มเหง
พระไอยกามายืนกริ้วครื้นเครง 	ควรจะเกรงกลัวพระราชอาชญา
ไปสรงน้ำทำขวัญเสียสักครู่ 	แล้วมาอยู่ที่นี่ประสีประสา
ค่อยวิงวอนผ่อนผันด้วยปัญญา 	พระนัดดาเชื่อฟังน้อมบังคม
แล้วทูลว่าถ้าหม่อมฉันทำขวัญแล้ว 	อย่าให้แผ้วพานพบประสบสม
ยายรับคำซ้ำว่าอย่าปรารมภ์ 	ให้นุ่งห่มขาวผ่องลอององค์
แล้วพาออกนอกห้องประคองข้าง 	ไปเข้ากลางมณฑลน้ำมนต์สรง
พร้อมสุรางค์นางนาฎพระญาติวงศ์ 	ช่วยกันสรงน้ำนางล้อมข้างเตียง
พราหมณ์ผู้เถ้าเป่าสังข์เสียงวังเวก 	เครื่องภิเษกสังข์แตรขึ้นแซ่เสียง
บัณเฑาะว์ดังกังสดานขานสำเนียง 	นางพี่เลี้ยงหมอบกรานอยู่งานพัด
ทรงภูษาค่าเมืองเรืองอร่าม 	รัดองค์วามแววแวมแจ่มจำรัส
ฉลององค์ทรงสวนค่อยรวมรัด 	ใส่ดุมกลัดกลมกล่อมลม่อมลมุล
สังวาลแก้วแววเวียนวิเชียรช่วง 	สร้อยทับทรวงสอดสวมใส่นวมหนุน
สไบบังอังษากรองตาชุน 	มงกุฎกุณฑลประดับเพ็ชรทับทิม
เสร็จสำอางนางซุดลงหยุดนั่ง 	ด้วยกำลังโศกเศร้าให้เหงาหงิม
สองกษัตริย์ตรัสเตือนไม่เยื้อนยิ้ม 	พระเนตรปิ่มเปี่ยมล้นชลนา
สู้ทนแรงแขงขืนค่อยยืนย่าง 	ท่านท้าวนางเจ้าขรัวนายเคียงซ้ายขวา
เกณฑ์แห่หัดจัดพร้อมห้อมล้อมมา 	ค่อยลีลาเยื้องย่างตามทางไป ฯ
     * เข้ามณฑลมณฑปอภิวาท 	ประยูรญาติโยคีฤาษีไสย
มโหรทึกกึกก้องทั้งฆ้องไชย 	พระอภัยน้อมประณตท้าวทศวงศ์
แล้วลีลามาพยูงจูงโอรส 	ตามทรงยศยุรยาตรดังราชหงส์
ขึ้นกองแก้วแพรวพร่างกระจ่างองค์ 	ท้าวทศวงศ์จูงหัตถ์พระนัดดา
ขึ้นนั่งกองทองงามอร่ามเหลือง 	พาประเทืองเปล่งปลั่งพระมังสา
ให้เกี่ยวก้อยหน่อยหนึ่งนางดึงมา 	พระไอยกาขืนเหนี่ยวให้เกี่ยวไว้
นางพลิกนิ้วพลิ้วแพลงแกล้งให้หลุด 	สินสมุทรหนีบติดบิดไม่ไหว
พวกพราหมณ์สวดมนต์นารายณ์ถวายไชย 	พอจบให้โห่สนั่นเสียงครั่นครึก
ทั้งแตรสังข์กังสดานประสานเสียง 	แซ่สำเนียงฆ้องกลองเสียงก้องกึก
ทั้งโรงงานขานโห่มโหรทึก 	เสียงพิลึกโลกาทั้งธานี
ปุโรหิตติดเทียนให้เวียนแว่น 	มาข้างแท่นถวายท้าวเจ้ากรุงศรี
ท้าวทศวงศ์ส่งให้พระไอยกี 	สุมาลีเกษราธิดาดวง
แล้วส่งไปให้พระวงศ์พวกพงศ์เผ่า 	หลวงแม่เจ้าจอมจ่านางข้าหลวง
ถึงพวกชายฝ่ายขุนนางต่างกระทรวง 	คอยรับช่วงชูเทียนส่งเวียนไป
ประโคมฆ้องกลองแตรเซงแซ่เสียง 	เสนาะสำเนียงดนตรีปี่ไฉน
ดุริยางค์วังเวงเจ้งจับใจ 	ตีโทนทับขับไม้มโหรี
เสียงสุรางค์วังเวงร้องเพลงขับ 	ซอกระจับปี่กรีดนิ้วดีดสี
ข้างชั้นในไขกลเพลงดนตรี 	พร้อมพราหมณ์ชีช่วยกันเวียนเทียนเจ้านาย
ถ้วนสำเร็จเจ็ดรอบได้ชอบโชค 	ดับเทียนโบกควันเฉลิมเจิมถวาย
ให้สององค์ทรงตรารูปนารายณ์ 	เป็นที่ฝ่ายหน้าพระชนกา
ต่างอำนวยอวยพรสุนทรสวัสดิ์ 	ทั่วกษัตริย์สุริยวงศ์เผ่าพงศา
ส่วนสององค์ลงจากกองทองจินดา 	นางก้มลาหลีกไปเสียในวัง ฯ
     * ท้าวทศวงศ์พงศ์กษัตริย์อดิเรก 	เสร็จภิเษกสองสมอารมณ์หวัง
พอแดดร่มลมชายเบียงบ่ายบัง 	ออกพร้อมพรั่งนั่งพลับพลาหน้ากำแพง
พวกรำเต้นเล่นงานลครโขน 	เสียงตะโพนกลองประชันล้วนขันแข่ง
พวกโหม่งครุ่มทุ่มกลองเล่นกลางแปลง 	คุลาแต่งตัวดีเดินตีไม้
เล่นประชันกันกับวงพวกโหม่งครุ่ม 	เป็นกลุ่มกลุ่มกลางแปลงแทงปิไสย
หกคเมนเล่นหน้าพลับพลาไชย 	ขึ้นบรรไดดาบทลวงลอดบ่วงเพลิง
บ้างขึ้นใต่ไม้สูงสามต่อตั้ง 	รำแพนทั้งโจนร่มตามลมเหลิง
บ้างสรวลเสเฮฮาเสียงร่าเริง 	ทำชั้นเชิงรำเต้นเล่นประชัน
ริมป้อมโถงโรงโขนเมืองรมจักร 	ขึ้นเล่นชักรอกเวียนเหาะเหียนหัน
เป็นอินทร์องค์ทรงพระยาเอราวัณ 	ค่อยขึ้นคันศรศาสตร์พรหมมาสเมียง
บทพระลักษณ์ศักดาป้องหน้าแหงน 	คนพากย์แทนทำชม้อยชดช้อยเสียง
อินทรชิตฤทธิรงค์เอี้ยวองค์เอียง 	วางศรเปรี้ยงเสียงดังกำลังแรง
ต้องพระลักษณ์ปักอกพลัดตกรถ 	ต้องทำบทวายุบุตรฉุดพระแสง
พวกพลลิงกลิ้งเกลื่อนลงกลางแปลง 	พวกยักษ์แผลงพระโอดอุโฆษกลอง
เสียงกลองโยนโขนเมืองผลึกเล่น 	ทำบทเป็นลครด้วยช่วยฉลอง
เล่นบุตรลบพลบค่ำต้องจำจอง 	ขึ้นขาอย่างนั่งยองยองนองน้ำตา
นายโรงรำทำบทกำสรดเศร้า 	นั่งกอดเข่าคิดถึงแม่ชะแง้หา
สอึกสอื้นฝืนเช็ดชลนา 	ทั้งร้องช้าปี่เอกวิเวกใจ
ผู้หญิงดูอยู่ข้างโขนเมืองผลึก 	บ้างก็นึกเวทนาน้ำตาไหล
หุ่นลครมอญรำระบำไทย 	เพลงปรบไก่เทพทองร้องค้างคาว
คนมาดูผู้ดีปนขึ้ข้า 	แก่ชราเด็กอุ้มทั้งหนุ่มสาว
เที่ยวดูเล่นเต้นรำจำเรื่องราว 	ด้วยการคราวครั้งนั้นประชันเมือง
พวกชาววังนั่งหน้าพลับพลาสี 	เลิกมู่ลี่แลล้วนเป็นนวลเหลือง
ดูรำเต้นเป็นแต่แลชำเลือง 	เห็นชาวเมืองเมินหน้าไม่กล้าดู ฯ
     * สมเด็จท้าวทศวงศ์องค์กษัตริย์ 	สั่งให้จัดมวยดีมาทีละคู่
พอมวยมาหน้าที่นั่งคนพรั่งพรู 	ชิงกันดูชุลมุนซวนซุนเซ
พวกตำรวจหวดไล่จะให้นั่ง 	บ้างถอยหลังพับวันดูหันเห
คอยหลบหวายซ้ายขวาเสียงฮาเฮ 	ดูซวนเซแซกเสียดยัดเยียดกัน
พอมวยชกยกแรกคอยแลกหมัด 	ขยับปัดปิดป้องทุบถองถลัน
ไล่ถลาคว้าหวิดตามติดพัน 	พัลวันเตะต่อยต่างถอยทุบ
เข้าท่าจับกลับกลอกใส่ศอกเข่า 	คนดูเอาเออรับดังปับปุบ
ถูกปากฟกชกถูกจมูกยุบ 	ลงหมอบฟุบฝ่ายขุนนางให้รางวัล ฯ
     * ฝ่ายกระบี่มีคู่สู้กับดั้ง 	บังคมตั้งท่าเวียนระเหียนหัน
ต่างเยื้องกรายร่ายเรียงเข้าเคียงกัน 	ตั้งประจัญตามทำนองตีกลองแปลง
ตั้งถลันฟันกระบี่ตีประทับ 	เสียงเขวียวขวับพัลวันด้วยขันแขง
กระชั้นชิดปิดปัดเพลี่ยงพลัดแพลง 	ต่างเลือดแดงทั้งสองข้างให้รางวัล ฯ
     * จะร่ำว่าช้าเรื่องที่เครื่องเล่น 	สมมตเป็นเสร็จเสริมเฉลิมขวัญ
พร้อมกษัตริย์ขัตติยวงศ์เผ่าพงศ์พันธุ์ 	อยู่สุวรรณปรางค์มาศราชวัง ฯ
     * ฝ่ายพระหน่บดินทร์สินสมุทร 	ทราบว่านุชน้องเคืองด้วยเรื่องหลัง
แต่เสร็จงานการวิวาห์คอยท่าฟัง 	จนกระทั่งถึงสิบห้าทิวาวัน
ไม่เห็นส่งองค์อรุณมาร่วมแท่น 	ยิ่งโศกแสนเศร้าพระไทยเฝ้าใฝ่ฝัน
จะออกปากยากยิ่งทุกสิ่งอัน 	สอื้นอั้นอารมณ์ระทมทวี
เวลาดึกตรึกไตรมิใคร่จะหลับ 	โอ้อกอับอายพักตร์เสียศักดิ์ศรี
มาเศร้าสร้อยคอยค้างอยู่อย่างนี้ 	ชาวบูรีรู้สิ้นจะนินทา
น้อยไปหรือถือโทษเฝ้าโกรธขึ้ง 	เพราะหวงหึงส์เห็นจะขาดวาสนา
แต่นิ่งนึกตรึกอารมณ์ตรมอุรา 	อายเสนานักสนมกรมใน
อนาถนอนกรพาดนลาตนึก 	ยิ่งยามดึกดังจะพาน้ำตาไหล
จะม่อยหลับกลับฟังด้วยหวังใจ 	เสียงสาวใช้นั่งยามไอจามดัง
ว่ามารดามาส่งองค์อรุณ 	ให้เฉียวฉุนชื่นอารมณ์ด้วยสมหวัง
สะไบทรงบงเฉียงค่อยเมียงฟัง 	หมายจะนั่งคำนับรับชนนี
แล้วกลับเงียบเชียบสงัดกำดัดดึก 	หวลรำลึกถึงพระน้องให้หมองศรี
ขึ้นสู่แท่นแสนศัลย์พันทวี 	มิรู้ที่จะคิดอ่านประการใด
ยามเสวยเคยอร่อยก็ถอยรส 	กับทั้งอดบรรทมเลยลมใส่
ให้วิงเวียนเหียนหิวหวิวหวิวใจ 	จนจับไข้กลางวันสั่นสท้าน ฯ
     * สาวสุรางค์ต่างเห็นเจ้านั้นเศร้าโศก 	กลายเป็นโรคบีฑาน่าสงสาร
ไปทูลกิจบิตุรงค์พระวงศ์วาร 	ตามอาการหน่อไทยไข้ประชวร
พระอภัยได้ฟังก็หยั่งรู้ 	เพราะอดสูเศร้าสร้อยลห้อยหวล
จะบัญชาว่ากระไรก็ไม่ควร 	จึงตรัสชวนสองธิดาสุมาลี
ไปไพชยนต์มนเทียรที่ลูกรัก 	เห็นเผือดพักตร์ผอมรูปเศร้าซูบศรี
เข้าเคียงองค์สงสารแสนทวี 	สุมาลีเหลือเเค้นแน่นอุรา
ค่อยต้ององค์ทรงยศโอรสร้อย 	นางกอดกรถอนฤไทยพิไรว่า
เป็นเคราะแล้วแก้วไม่เห็นแก่ตา 	ดูไม่น่าจะประชวรควรหรือเป็น
วาสนาอาภัพเหมือนกับแม่ 	ให้มีแต่หมองมัวด้วยตัวเข็ญ
สุดจะรับดับร้อนให้ผ่อนเย็น 	เหตุเพราะเป็นกาฝากใช่รากรัก
รู้กระนี้มิอยากของ้อมาเกิด 	ไม่ประเสริฐสมตระกูลประยูรศักดิ์
โอ้อาภัพอัปภาคพูดยากนัก 	พระลูกรักหรือประชวรไม่ควรเลย
จะว่ามั่งยังเป็นกรรมด้วยน้ำมาก 	ขึ้นท่วมปากแม่เสียแล้วลูกแก้วเอ๋ย
พระอภัยได้แต่ห้ามนางทรามเชย 	เฝ้าบ่นเบยราวกับบ้าน่ารำคาญ
ไม่เลือกหน้าว่ากันเองเขาอื่นมั่ง 	กระทบกระทั่งไปเสียสิ้นทุกถิ่นฐาน
แล้วสั่งให้ไปเรียกหมอมาอยู่งาน 	พยาบาลนวดฟั้นให้บรรทม ฯ
     * ศรีสุวรรณครั้นรู้ว่านัดดาไข้ 	ก็เข้าใจว่าเพราะรักนั้นหมักหมม
จึงตรัสกับเกษราด้วยปรารมภ์ 	นัดดาตรมตรอมใจเป็นไข้รัก
อันยาดีมีสำหรับแก้กับโรค 	จะดับโศกนั้นไม่ได้ทั้งไตรจักร
เมื่อหนุ่มสาวคราวเราก็เศร้านัก 	อันหลานรักนี้ก็เป็นเหมือนเช่นเรา
เสร็จวิวาห์มาก็นานถึงป่านนี้ 	ส่วนบุตรียังมิได้ส่งให้เขา
จนเจ็บไข้หลายวันไม่บรรเทา 	ทั้งพงศ์เผ่าพี่น้องจะหมองใจ
พระเชษฐาน่าจะเคืองว่าเยื้องยัก 	ทั้งหลานรักมัวหมองไม่ผ่องใส
หรือนงเยาว์เจ้าเห็นเป็นอย่างไร 	จึงตามใจธิดาน่ารำคาญ ฯ
     * พระอัคเรศเกษราสารภาพ 	พระไม่ทราบเหลือปัญญาจะว่าขาน
เหมือนคเชนทร์เจนขอเหลือหมอควาญ 	กระหม่อมฉานวอนว่าสารพรรณ
แค้นว่าพี่มีคู่ไม่อยู่ด้วย 	จะสู้ม้วยมรณาให้อาสัญ
ไปทูลให้ไอยกีช่วยตีรัน 	ก็ผินผันพัตราไม่คลาไคล
พระบุตรีมิใช่ชั่วไม่กลัวม้วย 	ไม่เห็นด้วยถ้อยคำจะทำไฉน
พระภัศดาว่าไม่ฟังช่างเป็นไร 	ไปทูลให้ทราบถึงพระไอยกา
ว่าสินสมุทรสุดโศกเป็นโรคร้อน 	โปรดให้หล่อนออกไปด้วยช่วยรักษา
พี่จะไปอยู่ห้องของนัดดา 	ตรัสแล้วมามนเทียรวิเชียรพราย
เห็นพระพี่ที่บัลลังก์ตั้งประณต 	มธุรสกลบเกลื่อนเงื่อนสาย
พระหลานไข้ไม่รู้ไม่สู้สบาย 	ด้วยวุ่นวายอยู่ในใจมิได้มา
แล้วถามผู้อยู่งานอาการไข้ 	เขาว่าไฟธาตุหย่อนอ่อนหนักหนา
พระเห็นชอบปลอบตรัสกับนัดดา 	เสวยยาหอมรื่นให้ชื่นใจ ฯ
     * ฝ่ายโฉมยงนงลักษณ์อัคเรศ 	นางแก้วเกษราหมองไม่ผ่องใส
เรียกสาวสรรค์กัลยาตามคลาไคล 	เสด็จไปเฝ้าพระชนนี
เห็นทรงฤทธิ์บิตุเรศอยู่พร้อมพรั่ง 	ค่อยหมอบนั่งนอมประณตบทศรี
กราบทูลท้าวกล่าวโทษโกรธบุตรี 	คุมแค้นพี่นี่กระไรว่าไม่ฟัง
จนเดี๋ยวนี้พี่ชายประชวรไข้ 	ก็ไม่ไปดูแลเหมือนแต่หลัง
ปลอบเท่าไรไม่เชื่อเหลือกำลัง 	ช่วยโปรดบังคับให้หล่อนไปเยือน ฯ
     * ท้าวทศวงศ์สงสารสินสมุทร 	เพราะโศกสดเสียใจใครจะเหมือน
เสร็จวิวาห์มาก็ถึงได้ครึ่งเดือน 	ไม่ตักเตือนเจอจานเลยท่านยาย
ไม่ว่าขานหลานสาวนั่งท้าวแขน 	จะหวงแหนเอาไว้หรือจะซื้อขาย
นิ่งดูเล่นเป็นผู้ใหญ่ช่างไม่อาย 	เหตุเพราะยายสั่งสอนแต่ก่อนกาล
จนชี้หึงส์ดึงดื้อน้อยหรือนั่น 	เหมือนใจกันก็เห็นดีไม่ตีหลาน
แม้มิให้ไปรักษาพยาบาล 	ได้เล่นงานกันแล้วไม่แคล้วยาย ฯ
     * นางพระยาหน้านิ่วกริ้วลูกสาว 	ไม่ว่ากล่าวเตือนกันให้ผันผาย
หม่อมฉันหึงส์ถึงจะหนักก็หักคลาย 	ไม่มากมายเหมือนหลานสาวของท้าวไท
ประหลาดจริงยิ่งกว่าเสือมันเหลือหึงส์ 	ใครไม่ถึงทั้งพิภพสลบไสมย
เมื่อแม่พ่อก็ไม่ว่าช่วยพาไป 	มารุมใช้แต่ข้าน่ารำคาญ
แล้วทูลลาสามีลุกลีลาส 	กับองค์ราชธิดาไปหาหลาน
เข้าเคียงข้างพลางแถลงให้แจ้งการ 	เมื่อเย็นวานสินสมุทรซุดประชวร
พวกพงศ์เผ่าเขาไปเยือนอยู่เพื่อนไข้ 	นี่อะไรแม่อรุณทำหุนหวล
เมื่อคราวดีมิได้ห้ามตามกระบวร 	เมื่อไข้ควรจะรักษาพยาบาล
แม้มิไปไอยกาจะมากริ้ว 	อย่าบิดพลิ้วเชือนเฉยเลยนะหลาน
จงแต่งองค์สรงน้ำให้สำราญ 	ยายกับมารดามาจะพาไป ฯ
     * ฝ่ายอรุณขุ่นหมองเพราะครองสัตย์ 	สู้ทูลทัดพจนาอัชฌาไสย
เมื่อทำขวัญบัญชาให้คลาไคล 	ก็ตามใจไม่ขัดพระอัชฌา
ประเดี๋ยวนี้พี่ป่วยให้ช่วยนั้น 	กระหม่อมฉันไม่รู้จักนะรักษา
ข้อรับสั่งครั้งนั้นเป็นสัญญา 	โปรดอย่าพาไปให้พบประสบกัน ฯ
     * นางพระยาว่ายายเสียดายนัก 	ใจไม่รักที่จะให้แม่ผายผัน
แต่จนใจไอยกาบิดานั้น 	ให้พาขวัญเนตรไปที่พระพี่ยา
แม้ไม่ไปไม่ดีเป็นพี่น้อง 	จะขัดข้องเผ่าพงศ์ขาดวงศา
จะเคืองจิตต์บิตุรงค์องค์ไอยกา 	ฟังยายว่าบ้างเถิดแม่อย่าแชเชือน ฯ
     * นางฟังคำร่ำว่าสารพัด 	ให้อั้นอัดอายใจใครจะเหมือน
มิตอบบ้างนางกษัตริย์ยิ่งตรัสเตือน 	แกล้งบิดเบือนบอกป่วยระทวยกาย
นางพระยาว่าไม่ไปจะได้หรือ 	พลางฉุดมือหลานขวัญให้ผันผาย
ดูดู๋ดื้อถือตัวไม่กลัวยาย 	ทำเหลียวซ้ายแลขวาหาไม้เรียว
แล้วนางตีที่ตรงน่องนั้นสองแปะ 	เข้ากอดแกะยุดยื้อทำมือเหนียว
พลางหยิกเพลาเบาบิดนิดนิดเดียว 	ทำเข่นเขี้ยวขู่ทีนี้กลัวมิกลัว ฯ
     * นางกรรแสงแกล้งว่าขอลาบาท 	ให้สิ้นชาติชีวีไม่มีผัว
พลางหยิบมีดพับมาจะฆ่าตัว 	สองนางกลัวร้องกรีดชิงมีดไว้ ฯ
     * นางพระยาว่าอย่าตายเลยยายขู่ 	จะให้อยู่ตามประสาอัชฌาไสย
นางอ้อนวอนผ่อนปรนด้วยกลใน 	ถึงแม่ไม่ไยดีด้วยพี่ยา
ก็นับเนื้อเชื้อไขกันไปอีก 	อย่าเลี่ยงหลีกลืมวงศ์เผ่าพงศา
เคยร่วมเตียงเคียงนอนแต่ก่อนมา 	มันไม่น่าจะอายพี่ชายเลย
ไปเยี่ยมเยือนเหมือนเจ้ายังเยาว์อยู่ 	ทำไม่รู้ไม่เห็นทำเป็นเฉย
ทำปราไสยไต่ถามกันตามเคย 	จะเกินเลยได้หรือเราซื่อตรง
อย่าให้ผิดติดอยู่ที่ผู้ใหญ่ 	เป็นว่าได้ให้ตามความประสงค์
เมื่อมีน้ำใจไม่อยู่เป็นคู่คง 	ญาติวงศ์ใครจะมาว่ากระไร
สินสมุทรสุดโง่เหมือนโคฝูง 	ตามจะจูงจมูกย่างไปข้างไหน
เหมือนครั้งยายเป็นสาวกับท้าวไท 	ยังอยู่ในถ้อยคำไม่ก้ำเกิน
พี่ของตัวกลัวไยออกไปเยี่ยม 	ตามธรรมเนียมนั้นและงามอย่าขามเขิน
ไม่พอที่วิตกสทกสะเทิ้น 	ทำห่างเหินให้เขาว่าดูน่าชัง ฯ
     * อรุณน้อยพลอยเห็นเหมือนเช่นสอน 	จะผันผ่อนเททุบายต่อภายหลัง
อันครั้งนี้มิไปเห็นไม่ฟัง 	จึงน้อมนั่งนบนอบตอบบัญชา
ซึ่งจะให้ไปเยือนกันเหมือนญาติ 	พร้อมพระบาทมาตุรงค์เผ่าพงศา
จะตามไปให้ถึงที่พระพี่ยา 	เสด็จมาแล้วจะตามอย่าห้ามไว้ ฯ
     * นางกษัตริย์ตรัสตอบว่าชอบอยู่ 	ยายจะรู้กันกับแม่ช่วยแก้ไข
แล้วแกล้งว่าน่าเบื่อล้วนเหงื่อไค 	มาแม่ไปสรงน้ำให้สำราญ
แล้วจูงนางย่างย่องเข้าห้องสรง 	สำอางองค์ขัดสีฉวีหลาน
กันกระหมวดกวดเกล้าให้เยาวมาลย์ 	สุคนธารแผ้วผัดให้นัดดา
แล้วนุ่งห่มสมศรีฉวีเหลือง 	ประดับเครื่องอย่างเอกเหมือนเมขลา
ครั้นเสร็จพระไอยกีชวนลีลา 	นำธิดาหลานขวัญกำนัลใน
ขึ้นไพชนยต์มนเทียรวิเชียรรัตน์ 	พร้อมขนัดวงศาอัชฌาไสย
น้อมคำนับรับกันเป็นหลั่นไป 	ถามข่าวไข้โอรสยศยง ฯ
     * ส่วนสุวรรณมาลีได้ทีแถลง 	เป็นโรคแรงเพราะพระภูมิให้ลุ่มหลง
จะผันแปรแก้บนหาคนทรง 	มาช่วยลงเจ้านายถามร้ายดี
ก็อดสูหมู่ประชาพวกข้าเฝ้า 	จะบอกเล่าเลื่องลือว่าถือผี
ขอพึ่งบุญมุลิกาฝ่าธุลี 	ช่วยชีวีลูกรักฉันสักคราว ฯ
     * นางพระยาว่าไม่ทิ้งจริงนะแม่ 	แต่คนแก่ฟั่นเฟือนไม่เหมือนสาว
เป็นลมเคียดเสียดอกเหงื่อตกพราว 	ด้วยเป็นคราวเคราะห์โศกเกิดโรคไภย
แล้วแกล้งเฉยเผยม่านเรียกหลานรัก 	มาตรงพักตร์เชษฐาอัชฌาไสย
เห็นหลับนิ่งยิ่งสงสารรำคาญใจ 	สกิดให้นัดดาดูอาการ ฯ
     * ฝ่ายโฉมยงองค์อรุณรัศมี 	เห็นพักตร์พี่เผือดลงก็สงสาร
เพราะโศกเศร้าเปล่าใจอาไลยลาญ 	นางรำคาญข้องขัดด้วยสัจจา
มิอายเขาเสาวคนธ์วิมลมิ่ง 	ไม่ทอดทิ้งทุกข์เทวษให้เชษฐา ฯ
     * ฝ่ายพระหน่อวรนาถไสยาสน์หลับ 	พอส่างจับระหวยหิวหวิวหวิวไหว
เห็นอรุณฉุนชื่นรื่นฤไทย 	นั่งขึ้นได้ไหว้องค์พระไอยกี
นางพระยาว่าอย่าก้มบรรทมเถิด 	โรคจะเกิดขัดข้องให้หมองศรี
แล้วสั่งหลานพานยาหยิบมาที 	ให้พระพี่เสวยบ้างสว่างใจ ฯ
     * นางรับสั่งบังคมประนมน้อม 	ยกยาหอมถ้วยฝาอัชฌาไสย
ตั้งบนพานคลานประคองเข้าห้องใน 	ถวายไทยเชษฐาด้วยปราณี ฯ
     * สินสมุทรสุดชื่นระรื่นรส 	ด้วยโอสถเสนหามารศรี
ส่งประชวรสรวลสันต์ได้ทันที 	พระไอยกีดีใจกระไรเลย
เรียกสาวใช้ให้เชิญเครื่องมาตั้ง 	อรุณนั่งพัดวีให้พี่เสวย
ของคาวหวานพานส้มทั้งนมเนย 	นางเทียบเคยรู้ที่พระพี่ยา ฯ
     * หน่อนรินทร์สินสมุทรชวนนุชน้อง 	เสวยของด้วยกับฉันให้หรรษา
นางนบนอบตอบรสพจนา 	เชิญเชษฐาเสวยให้ได้ครันครัน
สินสมุทรสุดสบายเหมือนหายไข้ 	เสวยได้เต็มสามชามกุดั่น
นางชี้ลงตรงไหนของในนั้น 	ทั้งหวานมันดีทุกสิ่งจริงจริงเจียว
จนอิ่มหนำสำเร็จเสร็จเสวย 	ถวิลเชยโฉมอรุณให้ฉุนเฉียว
ยิ่งหอมรื่นชื่นอารมณ์ใคร่กลมเกลียว 	จะพูดเกี้ยวเกรงใจพระไอยกี ฯ
     * ฝ่ายพระวงศ์พงศาคณาญาติ 	เห็นหน่อนาถอิ่มเอมเกษมศรี
ต่างชื่นชมสมถวิลพลอยยินดี 	เห็นชอบทีกษัตราต่างลาไป
แต่สองนางต่างอยู่ส่งองค์อรุณ 	กลัวจะวุ่นวิ่งตามห้ามไม่ไหว
พระไอยกีปรีชาปัญญาไว 	ทำปราไสยสั่งหลานด้วยมารยา
แม่อรุณรัศมีอยู่นี่ด้วย 	จะได้ช่วยสังเกตดูเชษฐา
คอยว่ากล่าวสาวสรรค์กัลยา 	ต่างตัวข้ากับพระชนนี
แล้วลาหน่อวรนาถจากอาสน์รัตน์ 	ทั้งกษัตริย์เกษรามารศรี
อรุณน้อยพลอยลาจะจรลี 	พระไอยกีห้ามไว้ก็ไม่ฟัง
ต้องอยู่บนมนเทียรเปลี่ยนกันปลอบ 	นางไม่ตอบแต่ขยับจะกลับหลัง
เฝ้าว่าขานหลานน้อยคอยระวัง 	กำกับนั่งอยู่ด้วยนางจนกลางวัน ฯ
     * ฝ่ายองค์พระอภัยวิไลยลักษณ์ 	ครั้นลูกรักส่างโรคที่โศกศัลย์
อยู่พร้อมพระอนุชาปรึกษากัน 	พรุ่งนี้วันเดือนหกจะยกพล
ไปพาราการเวกเษกโอรส 	ให้ปรากฎการวิวาห์สถาผล
พระน้องรับอภิวาทบาทยุคล 	มาเตรียมพลพร้อมเสร็จสำเร็จการ
เเล้วเข้าวังสั่งพระมเหษี 	อันบุตรีนั้นให้นำลงลำหลาน
นางคำนับรับรสพจมาน 	เตรียมเครื่องอานตรวจตราในราตรี
แล้วสั่งเหล่าเถ้าแก่หลวงแม่เจ้า 	พรุ่งนี้เช้านำธิดามารศรี
ไปก่อนข้าอย่าให้แจ้งแห่งคดี 	ลงลำที่สินสมุทรเรือครุฑา ฯ
     * ฝ่ายเเสนสาวท้าวนางต่างรับสั่ง 	เตรียมระวังวุ่นวายทั้งซ้ายขวา
ครั้นรุ่งรางต่างกษัตริย์ขัตติยา 	ไปทูลลาบิตุราชมาตุรงค์
พระเชษฐาพามิ่งมเหษี 	กับบุตรีลงที่นั่งบัลลังก์หงส์
หน่อนรินทร์สินสมุทรลงครุฑทรง 	เข้าซ่อนองค์อยู่สบายท้ายเภตรา
ศรีสุวรรณนั้นกับองค์อนงค์นาฎ 	ลงเรือราชสีห์ทรงพร้อมวงศา
ทั้งหน้าหลังตั้งกระบวรจวนเวลา 	ให้เร่งราชธิดาจะคลาไคล ฯ
     * ฝ่ายท้าวนางต่างไปทูลอรุณน้อย 	เสด็จคอยกริ้วกราดอยู่หวาดไหว
ใช้ให้ข้ามาเร่งเร็วเร็วไว 	นางตกใจทรงภูษาละล้าละลัง
ครั้นเสร็จสรรพกับพี่เลี้ยงเคียงลีลาส 	จากปราสาทท้าวนางเดินข้างหลัง
ขึ้นทรงวอช่อฟ้าไปหน้าวัง 	ลงที่นั่งสินสมุทรเรือครุฑา
ออกเรือแห่แตรสังข์ประดังเสียง 	เรือดั้งเคียงคู่รายทั้งซ้ายขวา
ทหารโห่โล้เลื่อนค่อยเคลื่อนคลา 	ออกมหาสมุทรใหญ่คลี่ใบกาง
พวกนายท้ายหมายพาราการเวก 	ล้วนตัวเอกเคยสันทัดไม่ขัดขวาง
ดูแผนที่มีหนังสือคอยถือกาง 	สังเกตทางกลางทะเลทุกเวลา ฯ
     * ฝ่ายโฉมยงองค์อรุณรัศมี 	สถิตที่แท่นทองของเชษฐา
ไม่พบพานมารดรพระบิดา 	จนออกมาถึงทะเลว้าเหว่ใจ
จึงถามสี่พี่เลี้ยงอยู่เคียงอาสน์ 	พระบิตุราชชนนีอยู่ที่ไหน
นี่เราหลงลงมาเภตราใคร 	ทำไมไม่ไปกับพระชนนี
พี่เลี้ยงนางต่างคนใส่กลแก้ 	ท่านเถ้าแก่ว่าให้พามารศรี
ทั้งท้าวนางต่างนำลงลำนี้ 	แล้วก็หนีกลับไปมิได้มา
อรุณฟังนั่งคิดว่าผิดเหลือ 	ดีร้ายเรือทรงเดชพระเชษฐา
พี่ไปถามความเขาเหล่าเสนา 	นี่เภตราลำทรงพระองค์ใด
พี่เลี้ยงรับกลับออกไปนอกห้อง 	ถามนายกองปืนแดงแถลงไข
ว่าลำทรงองค์โอรสยศไกร 	จึงเข้าไปทูลแถลงแจ้งคดี ฯ
     * นางตกใจไม่รู้อยู่แล้วสิ 	เสียสติองค์สั่นมิ่งขวัญหนี
นึกสังเกตเหตุเป็นขึ้นเช่นนี้ 	เพราะชนกชนนีให้พี่ยา
จะแอบแฝงแห่งไรไฉนหนอ 	ให้แต่พอลับเนตรพระเชษฐา
นั่งสอื้นฝืนเช็ดชลนา 	นึกก็น่าโจนน้ำให้จำตาย
แต่จะอยู่สู้อีกไม่หลีกเลี่ยง 	สั่งพี่เลี้ยงเหล่าสุรางค์นางทั้งหลาย
จงอยู่เพื่อนเหมือนอย่าให้เราได้อาย 	ดูแยบคายคอยนั่งระวังระไว
แม้นทรงเดชเชษฐามาที่นี่ 	อย่าลุกหนีที่ทางไปข้างไหน
แม้นครั้งนี้หนีเร้นไม่เห็นใจ 	จะเหลาไม้เรียวตีไม่มีเบา
แล้วนางหยิบมีดพับไว้กับหัตถ์ 	มิได้ตรัสแย้มยิ้มหงอยหงิมเหงา
ยิ่งเย็นย่ำค่ำพลบยิ่งซบเซา 	กำสรดเศร้าอยู่แต่ในห้องไสยา ฯ
     * จะยกข้อหน่อนรินทร์สินสมุทร 	ได้นงนุชมาด้วยกันก็หรรษา
สถิตแท่นแสนสบายท้ายเภตรา 	คอยเวลาที่จะลอบไปปลอบนาง
แต่เกรงกริ่งสิ่งเดียวด้วยเกี้ยวยาก 	ทั้งฝีปากติดจะจัดคอยขัดขวาง
กระบวรกระบิดมิดแม้นไม่เห็นทาง 	จะทำอย่างไรหนอให้ง้อเรา
จำจะถามความรู้เจ้าชู้ก่อน 	ไปผันผ่อนพูดประโลมโฉมเฉลา
แล้วตรัสสั่งนายประจำลำสำเภา 	หาคนเก่ามีคู่ชิดชู้เมีย
มาซักถามความเที่ยวเกี้ยวผู้หญิง 	เดิมพาดพิงพูดอย่างไรจึงได้เสีย
หรือมีหมอบริกรรมช่วยทำเยีย 	หรือคลอเคลียคลำต้องทำนองใน ฯ
     * ฝ่ายเจ้าชู้ผู้ชายหลายประเทศ 	อวดวิเศษตามประสาอัชฌาไสย
บ้างทูลว่าข้าพเจ้าแอบเข้าไป 	จะหยอกให้หญิงรักจี้รักแร้
พอหัวร่อก็เข้ารัดกระหวัดกอด 	ไม่มีรอดเริสร้างไปห่างแห
บ้างทูลว่าถ้าแม้เกี้ยวไม่เหลียวแล 	ต้องตอแยยักคิ้วยุดนิ้วมือ
ถึงจะว่าด่าทอกอดคอติด 	จึงสมคิดเคยจับได้นับถือ
บ้างทูลว่าข้าสันทัดเคยหัดปรือ 	ดีดนิ้วมือเกี้ยวผู้หญิงทิ้งปูนพลู
ปิดขมับจับเขม่าหย่งเผ้าผม 	มียาดมหรือยานัดถุ์ไว้ทัดหู
เดินลอยชายส่ายไหล่ผู้ใดดู 	อยากใคร่รู้เล่นจริตรักติดใจ
แต่ล้วนเหล่าเจ้าชู้ประตูข้าง 	มีต่างต่างทูลความตามวิไสย
บ้างมีมนต์กลเล่ห์เสน่ห์ใน 	กราบทูลให้แจ้งกระจัดตามสัจจา ฯ
     * หน่อกษัตริย์ตรัสขับไม่นับถือ 	มันเกี้ยวดื้ออย่างประดาษไม่ปราถนา
แต่นิ่งนึกตรึกตรองถึงน้องยา 	จนเวลาเย็นย่ำจะค่ำพลบ
ชื่นอารมณ์ลมเฉื่อยระเรื่อยรื่น 	ละลอกคลื่นรายเรียบเงียบสงบ
พวกต้นหนคนงานทหารรบ 	ต่างจุดคบโคมรอบตามขอบเรือ
พระแต่งองค์สรงสนานน้ำกุหลาบ 	สำอางอาบลูบไล้ชื่นใจเหลือ
ทรงสุคนธ์ปนสุวรรณจวงจันทน์เจือ 	จับผิวเนื้อนวลผ่องลอององค์
ขึ้นเตียงนั่งตั้งพระฉายชม้ายส่อง 	ชำเลืองลองเหลือบชายปรายขนง
นุ่งเขียนทองจ้องพระหัตถ์จัดประจง 	สะไบทรงสีทับทิมแล้วยิ้มพราย
พระศรีดิบหยิบเสวยเลยลีลาส 	เลียบประพาสพลเรือเห็นเหลือหลาย
ลมระเรื่อยเฉื่อยชื่นคลื่นก็คลาย 	พลางเดินกรายมาถึงห้องพระน้องยา
ค่อยย่องแฝงแสงไฟเข้าในที่ 	ฝูงนารีหนีออกไปนอกฝา
เห็นโฉมยงนงลักษณ์ซบพักตรา 	ชวาลาส่องสว่างสำอางนวล
เข้านั่งแนบแอบน้องนางร้องหวีด 	ขยับมีดเมินประคองของสงวน
แล้วถอยถดลดเลื่อนเบือนกระบวร 	จะมากวนก่อกรรมให้จำตาย
แล้วนางแกล้งแต่งธูปเทียนดอกไม้ 	มาตั้งไว้ขอษะมาวันทาถวาย
จะเคียงคู่อยู่ไปก็ได้อาย 	ขอสู้ตายเสียให้พ้นคนนินทา
ได้ผิดพลั้งครั้งใดอภัยโทษ 	อย่าถือโกรธเลยเป็นขาดวาสนา
แล้ววางพานกรานก้มบังคมลา 	หยิบมีดมาสินสมุทรฉวยฉุดชิง
แล้วว่าชะประหลาดแท้แม่อรุณ 	ช่างเฉียวฉุนหงุดหงิดผิดผู้หญิง
นี่แน่ะจ๊ะจะขอถามแต่ตามจริง 	โกรธแค้นสิ่งใดหรือจะดื้อตาย
พระบิตุราชมาตุรงค์ก็ปลงให้ 	ควรหรือใจจึงมาเดือดไม่เหือดหาย
มิเมตตาปราณีแล้วพี่ชาย 	จะได้ตายเสียด้วยกันขยันดี ฯ
     * นางฟังคำทำระทดกำสรดสนอง 	ไม่ขัดข้องคิดอางขนางหนี
เมื่ออยู่วังลังกาได้พาที 	กับเทวีเสาวคนธ์ทัณฑ์บลตัว
เเล้วทูลความตามซื่อเพราะถือสัตย์ 	จึงข้องขัดข้อนี้ไม่มีผัว
จะยอมอยู่คู่สองก็หมองมัว 	จะฆ่าตัวเสียให้ตายวายชีวา
แม้นทรงศักดิ์รักใคร่อาไลยน้อง 	ช่วยปกครองโปรดเกศเหมือนเชษฐา
จะจงรักภักดีพระพี่ยา 	จงเมตตาอย่าให้น้องนี้ต้องตาย ฯ
     * สินสมุทรสุดซื่อกอดมือนิ่ง 	ประหลาดจริงเจียวหนอใจคอหาย
แม้นขืนใจเห็นไม่รอดจะวอดวาย 	จะลงร้ายว่าเราพามาฆ่าตี
ให้คิดลึกนึกกลัวไปทั่วทิศ 	ชำเลืองพิศพักตร์น้องให้หมองศรี
เสียน้ำใจในอารมณ์ไม่สมประดี 	ไม่รู้ที่จะคิดอ่านประการใด
ดูพระนุชสุดเสียดายไม่วายเทวษ 	น้ำพระเนตรนั้นจะกลืนก็ขืนไหล
สอื้นอิงพิงหมอนถอนฤไทย 	พลางคิดได้ด้วยปัญญาจึงพาที
ไปพาราการเวกเษกพระน้อง 	เป็นคู่ครองศฤงคารตามสารศรี
แม้นข้องขัดตัดใจไม่ไยดี 	ทำให้พี่อับอายเพียงวายปราณ ฯ
     * นางฟังคำร่ำว่าประสาซื่อ 	สุดจะถือความแค้นแสนสงสาร
จึงโอนอ่อนผ่อนตามความโบราณ 	แม้นแต่งงานเสาวคนธ์สุมณฑา
เขายอมอยู่คู่ครองแล้วน้องรัก 	จะเป็นอัคเรศพระเชษฐา
นางวิงวอนผ่อนผันจำนรรจา 	ด้วยมารยาแยบคายให้ตายใจ ฯ
     * หน่อนรินทร์ยินดีเป็นที่ยิ่ง 	ว่าจริงจริงนะอย่าเบือนเชือนไฉน
อันพระน้องสององค์คงปลงใจ 	พี่จะได้แม่อรุณแอบอุ่นทรวง
แต่เดี๋ยวนี้พี่จะขอแต่พอชื่น 	สำราญรื่นร่วมแท่นอย่าแหนหวง
ที่สิ่งใดได้ห้ามความทั้งปวง 	ไม่ลามล่วงเลยจริงจริงอย่ากริ่งกลัว ฯ
     * นางว่าถ้าจะมาอยู่เหมือนคู่ชื่น 	ฝ่ายคนอื่นเขาก็เห็นว่าเป็นผัว
แม้นเมตตาอย่าให้มีราคีมัว 	ขอครองตัวตามสัตย์ปัฏิญาณ
จงรั้งรอพอให้หายที่ขายพักตร์ 	ถึงคราวรักจึงค่อยรักสมัคสมาน
พระก็รู้อยู่ว่าช้าเป็นการ 	อย่าหักหาญให้หม่อมฉันถึงบรรไลย ฯ
     * พระฟังคำจำตามด้วยความรัก 	เสียดายนักนึกน่าน้ำตาไหล
พระว่าพี่นี้จะผอมเพราะตรอมใจ 	หนักอะไรจะเหมือนรักหนักอุรา
อดอะไรจะเหมือนอดที่รสรัก 	อกจะหักเสียด้วยใจอาไลยหา
ไม่เห็นรักหนักดิ้นในวิญญา 	จะเป็นบ้าเสียเพราะรักสลักทรวง
จะรอไปจนสมอารมณ์รัก 	ทุกข์จะหนักดังคะเนทะเลหลวง
แล้วพิศพักตร์ลักขณาสุดาดวง 	ให้เหงาง่วงหงอยจิตต์หงุดหงิดใจ
จึงว่าพี่นี้จะลาแล้วหนาน้อง 	อย่ามัวหมองมิ่งขวัญประหวั่นไหว
ออกจากห้องน้องยาเหลืออาไลย 	ถอนฤไทยเรรวนจนซวนเซ
เข้าห้องท้ายทอดกายลงกำสรด 	แสนสลดสละนางมาห่างเห
หมายจะเชยไม่ได้ชมสมคะเน 	เป็นกรรมเวราสร้างให้ร้างรัก
คบชาววังครั้งไรก็ได้ทุกข์ 	ไม่มีสุขแสนวิตกเพียงอกหัก
ดูหญิงชายฝ่ายอื่นเขาชื่นพักตร์ 	ต่างตอบรักใคร่กันจนพันพัว
ประหลาดแท้แต่เราเกี้ยวเขาบ้าง 	พบแต่นางตัวดีไม่มีผัว
ยิ่งไม่ปล้ำยำเยงด้วยเกรงกลัว 	ยิ่งเล่นตัวนี่กระไรเจ็บใจจริง
น่าเบื่อจิตต์คิดก็จะสละบวช 	ให้มันชวดผัวอยู่อีผู้หญิง
แต่ความรักหนักจิตต์เหมือนปลิดปลิง 	อนาถนิ่งอยู่ในห้องทองบรรทม ฯ
     * ฝ่ายเสนาข้าเฝ้าเห็นเจ้าโศก 	ต่างรู้โรคในอุระซึ่งสะสม
บ้างพูดกันสรรเสริญเจริญชม 	ผู้หญิงรมจักร์เพ็ชร์กูเข็ดใจ
ทำเชิงชั้นปั้นปึ่งจนถึงแผด 	เหมือนหนังแรดใครจะเกี้ยวเหนี่ยวไม่ไหว
กระบวรกระบิดติดจะมากเหมือนรากไม้ 	ทั้งกิ่งใบคดคอดตลอดปลาย
บ้างว่าจริงยิ่งลงมาชั้นข้าหลวง 	มันล่อลวงเลี้ยวลดปดใจหาย
บ้างพูดเล่นเจรจาประสาชาย 	ด้วยเจ้านายเศร้าสร้อยพลอยรำคาญ ฯ
     * ฝ่ายโฉมยงองค์อรุณรัศมี 	คิดถึงพี่สินสมุทรสุดสงสาร
ช่างแสนซื่อถือสัตย์ปัฏิญาณ 	จะเกี้ยวพานพูดอะไรก็ไม่เป็น
เพราะเช่นนี้อีฝรั่งจึงขังเสีย 	ช่างกลัวเมียกระไรเลยไม่เคยเห็น
ไม่รู้กลจนจากกระดากกระเด็น 	เหมือนหนึ่งเช่นลาวตายน่าอายใจ
โอ้สงสารป่านนี้พระพี่เจ้า 	จะโศกเศร้ามัวหมองไม่ผ่องใส
ขอเทวัญชั้นฟ้าสุราไลย 	ให้เห็นในใจหญิงทุกสิ่งอัน
ว่าชอบปลอบชอบง้อสอพลอพลอด 	ถึงเง้างอดง้องอนพูดผ่อนผัน
ยิงข่วนหยิกพลิกผละไม่ละกัน 	เออกระนั้นหรือจะได้ดังใจนึก
นางตรึกตราอาไลยอยู่ในห้อง 	จนยามสองเสียงสงัดกำดัดดึก
เผยพระแกลแลมหาชลาลึก 	อนาถนึกหนาวใจกระไรเลย
โอ้เช่นนี้พี่ยาจะมาอยู่ 	ก็ไม่สู้กลัวเจ้าดอกหนาวเอ๋ย
นี่อายเธอเก้อใจด้วยไม่เคย 	คิดจนเลยลืมอารมณ์ไม่สมประดี ฯ
* จะกลับกล่าวเจ้าพาราการเวก 	หวังภิเษกลูกรักเป็นศักดิ์ศรี
ด้วยเดือนเจ็ดเสร็จพระอภัยมณี 	มาบุรีเริ่มงานการวิวาห์
พอเดือนหกตกแรมดำรัสสั่ง 	ให้แต่งวังที่ประทับรับวงศา
เป็นสามแห่งแต่งไว้ใกล้คงคา 	เสร็จคอยท่าเกี่ยวดองทั้งสองเมือง
หน่อกษัตริย์หัสไชยไปกำกับ 	ทำวังรับเมืองผลึกตึกฝาเฝือง
ล้วนก่ออิฐปิดทองดูรองเรือง 	มุงกระเบื้องโบกปูนทั้งพูลดิน ฯ
     * ฝ่ายนงเยาว์เสาวคนธ์วิมลโฉม 	เป็นทุกข์โทมนัสในฤไทยถวิล
แต่ทูตถือหนังสือมาถึงธานิน 	นางทราบสิ้นศุภสารการวิวาห์
ครั้นจะอยู่สู้ดื้อด้วยถือสัตย์ 	สุดจะขัดบิตุรงค์พระวงศา
วิบากกรรมจำหนีพระพี่ยา 	นางตรึกตราเตรียมการมานานครัน
คิดความลับกับกระเทยที่เคยใช้ 	ชื่อมาไลยมาลาปัญญาขยัน
อยู่ในวังทั้งสองพี่น้องกัน 	เลี้ยงเป็นชั้นคนสนิทช่วยคิดการ
ให้ลอบทำสำเภายาวเก้าเส้น 	สำหรับเล่นทะเลลึกฝึกทหาร
เลือกล้าต้าต้นหนพวกคนงาน 	ล้วนชำนาญนาวาในสาชล
พวกนารีที่เป็นข้าทั้งห้าร้อย 	เคยใช้สอยการศึกได้ฝึกฝน
จะไปด้วยช่วยเจ้าเมื่อคราวจน 	ทั้งพวกพลขอเฝ้าตามเจ้านาย
ขนข้าวน้ำลำเลียงเสบียงไพร่ 	บรรทุกไว้ในเรือนั้นเหลือหลาย
กำหนดนัดจัดแจงไม่แพร่งพราย 	ทั้งไพร่นายพันร้อยรอคอยฟัง ฯ
     * ฝ่ายองค์พระอภัยใช้ใบแล่น 	เรือแห่แหนซ้ายขวาทั้งหน้าหลัง
ทั้งทัพพระอนุชาดาประดัง 	ลำที่นั่งสินสมุทรอยู่สุดท้าย
ได้เดือนหนึ่งถึงพาราการเวก 	ต้นหนเอกหยั่งดิ่งให้ทิ้งสาย
ทอดสมอรอเคียงอยู่เรียงราย 	เสนานายนำข่าวทูลท้าวไท ฯ
     * ฝ่ายปิ่นปักนคราการเวก 	จึงสั่งเอกเสนาอัชฌาไสย
จัดเกณฑ์แห่แตรสังข์เรือดั้งไว้ 	เราจะไปรับกษัตริย์ขัตติยวงศ์ ฯ
     * ฝ่ายขุนนางต่างตำแหน่งจัดแจงเสร็จ 	พระเสด็จจรลีเข้าที่สรง
ครั้นเสร็จสรรพกับโอรสยศยง 	ต่างลงทรงเรือที่นั่งบัลลังก์ทอง
ไปเชิญพระอภัยเจ้าไตรจักร 	เรือคู่ชักดั้งกันผันผยอง
ประโคมทั้งสังข์แตรเสียงแซ่ซ้อง 	ทั้งฆ้องกลองก้องมาถึงธานี
ประทับท่าหน้าแพเกณฑ์แห่แหน 	ชุนนางแน่นแนวทางกลางวิถี
เชิญเผ่าพงศ์วงศ์กษัตริย์สวัสดี 	มาพร้อมที่ปรางค์มาศปราสาทไชย
เชิญนั่งที่ยี่ภู่ซึ่งปูลาด 	ตรัสประภาษพูดจาอัชฌาไสย
ทั้งเผ่าพงศ์วงศ์พระสุริโยไทย 	บังคมพระอภัยศรีสุวรรณ
ด้วยอ่อนกว่าสององค์ลงเป็นน้อง 	กษัตริย์สองอวยไชยเจ้าไอศวรรย์
ส่วนสามพราหมณ์มเหษีบุตรีนั้น 	ต่างคำนับรับกันจำนรรจา ฯ
     * กษัตริย์สุริโยไทยปราไสยสนอง 	ขอบคุณสองทรงเดชพระเชษฐา
สู้ล้าเลื่อยเหนื่อยเหน็ดเสด็จมา 	ในมรรคาข้ามสุดสมุทรไท
อันเสนีรี้พลพหลทหาร 	ร้อนรำคาญเคืองเข็ญเป็นไฉน
หรือพร้อมมูลพูลสวัสดิ์กำจัดไภย 	ทั้งนายไพร่พร้อมพรั่งหรือยังมา ฯ
     * สองกษัตริย์ตรัสสนองว่ากองทัพ 	มาเสร็จสรรพพร้อมกันต่างหรรษา
เดชะสัตย์ปฐพีจะปรีดา 	กลางชลาชมคลื่นรื่นสำราญ
เหมือนจะส่งตรงมากรุงการเวก 	ช่วยอภิเษกสืบสมบัติพัสดุ์สถาน
แม้สามเมืองเคืองขัดขอปัฏิญาณ 	ให้มีสารทราบด้วยจะช่วยกัน
เจ้าพาราการเวกก็รับสัตย์ 	โสมนัสตรัสชวนกันสรวลสันต์
ฝ่ายห้ามแหนแสนสุรางค์นางกำนัล 	ล้วนรู้ชั้นเชิงฉลาดราชการ
เวลาเลี้ยงเมียงหมอบคอยนอบน้อม 	เชิญเครื่องพร้อมทั้งพระเต้าของคาวหวาน
เทียบถวายรายองค์พระวงศ์วาร 	นางอยู่งานที่เสวยล้วนเคยใช้
ช้อยจริตกรีดกระหวัดปัดพระแส้ 	ชำเลืองแต่หางตาอัชฌาไสย
นางสำหรับขับร้องทำนองใน 	ก็ท้าทับขับไม้มโหรี
ร้องลำนำทำนองพระทองหวล 	เสนาะสำนวนนิ้วกรีดเพลงดีดสี
ซอประสานหวานเสียงสำเนียงดี 	ดังดนตรีไกรลาสสังวาสวอน
นางสำหรับจับระบำก็ทำบท 	น้อมประณตน่าเอนดูด้วยครูสอน
ใส่จริตกรีดกรายถวายกร 	ชอ้อนอ่อนเอวองค์ตีวงเวียน
ไว้จังหวะประท้าวก้าวสกัด 	ประคองเกี้ยวเลี้ยวลัดฉวัดเฉวียน
ดูช้อยชดบทแบบช่างแนบเนียน 	เหมือนนางเขียนคิ้วค้อมลม่อมละไม
สามกษัตริย์ขัตติยวงศ์ประจงเสวย 	นางรำเพยพัดประคองให้ผ่องใส
ฟังขับลำคำร้องทำนองใน 	เพลินพระไทยทุกองค์พระวงศ์วาร
บ้างกรายกรีดดีดเพลงกระจับปี่ 	รับซอสีเสียงเอกวิเวกหวาน
จนอิ่มหนำสำรวลสรวลสำราญ 	ดูงานการฟ้อนรำระบำบรรพ์ ฯ
     * ฝ่ายองค์พระอภัยเห็นใกล้พลบ 	ลาปิ่นภพภูวไนยเจ้าไอศวรรย์
มาอยู่วังตั้งทัพลำดับกัน 	ศรีสุวรรณอัครเรศเกษรา
นางโฉมยงองค์อรุณรัศมี 	ไปอยู่ที่บิตุเรศร์หนีเชษฐา
สินสมุทรหยุดประทับอยู่พลับพลา 	คอยวิวาห์หวังใจจะได้พลอย
หน่อกษัตริย์หัสไชยไปอยู่ที่ 	สุมาลีอาไศรยให้ใช้สอย
พอพูดเล่นเห็นสองพระน้องน้อย 	ด้วยรักสร้อยสุวรรณจันทร์สุดา
พระบิตุราชมาตุรงค์ก็ปลงให้ 	แกล้งทำไม่รู้ความตามประสา
หน่อกษัตริย์จัดตุ๊กตางา 	ให้น้องยาหลากหลากฉากเล็กเล็ก
นางเกล้าจุกตุ๊กตาตัดผ้าถุง 	ให้ลูกนุ่งเหมือนหนึ่งลาวสาวเด็กเด็ก
หน่อกษัตริย์จัดแจงแต่งเป็นเจ๊ก 	ตัวเล็กเล็กเล่นกับลาวลูกสาวนาง
แต่เปรียบเทียบเลียบเเละกระแชะชิด 	จะมอบมิตรไม่ถนัดยังขัดขวาง
พูดกับพี่ทีน้องข้องระคาง 	ครั้นปลอบนางน้องทีข้างพี่ชัง
ต้องของ้อของอนวิงวอนปลอบ 	จะชวนชอบชิดชมไม่สมหวัง
จนราตรีมิได้ไปที่ในวัง 	อยู่เล่นฟังขับร้องกับน้องยา ฯ
     * ฝ่ายนงเยาว์เสาวคนธ์วิมลสมร 	จะจำจรจากประเทศหนีเชษฐา
คิดอาไลยในพระอนุชา 	ทั้งบิดามารดรจะร้อนรน
ครั้นจะอยู่บุรีร่วมภิเษก 	ไม่เป็นเอกอายหญิงชาวสิงหฬ
ยิ่งตรึกตราอาวรณ์ยิ่งร้อนรน 	สายสุชลเนตรนางลงพร่างพราย
เพราะเพลงยาวคราวลังกาเก็บมาไว้ 	อ่านทีไรแค้นเดือดไม่เหือดหาย
เป็นมนุษย์สุดจะรับความอับอาย 	ไปสู้ตายเสียให้พ้นคนนินทา
จึงตรัสสั่งทั้งหลายฝ่ายข้าหลวง 	ให้ทั้งปวงปิดความใครถามหา
บอกว่าเราเข้าบำเพ็ญภาวนา 	ไม่พูดจากว่าจะเสร็จสักเจ็ดวัน
แล้วเขียนคำอำลาษะมาโทษ 	ตามประโยชน์อยากจะใคร่ไปสวรรค์
กับเพลงยาวคราวลังกาเก็บมานั้น 	ไว้บนบรรจฐรณ์สถิตปิดทวาร
สลักในใส่ซ้ำพอค่ำพลบ 	ค่อยหลีกหลบลงปราสาทราชฐาน
กับพวกหญิงสิงห์ทรงของนงคราญ 	ออกไปชานชายทะเลลงเภตรา
ให้ใช้ใบไปทางทิศพายัพ 	ออกลึกลับลำเดียวเปลี่ยวหนักหนา
หมายจะเข้าอ่าวสินธุ์มิดถิลลา 	สายคงคายมนาแนวสาชล
ด้วยโฉมยงทรงเพียรเรียนตำหรับ 	ได้ฉะบับโลกเชษฐแจ้งเหตุผล
ดูแผนที่มีสังเกตเขตต์ตำบล 	กับพวกพลนับร้อยแล่นลอยไป ฯ
     * จะกลับกล่าวเจ้าพาราการเวก 	จวนอภิเษกฤกษ์แรมอันแจ่มใส
แต่บุตรีศรีสวัสดิ์กับหัสไชย 	ไปไหนไม่เห็นหายหลายเวลา
มเหษีอัญชลีสนองถ้อย 	พระหน่อน้อยนั้นเห็นรักเขาหนักหนา
ไปสิงสู่อยู่ที่น้องสองสุดา 	ไม่เข้ามาในวังกำลังเพลิน
อันบุตรีมิได้ออกข้างนอกห้อง 	เห็นทำนองนั้นจะอายระคายเขิน
แต่ทัพกลับกับพี่ทีสะเทิน 	เรียนเจริญบำเพ็งเห็นเคร่งครัน
แล้วสั่งเหล่าสาวใช้ให้ไปหา 	มาทูลว่าห้ามกำกับกันขับขัน
ปิดทวารบานบังเสียทั้งวัน 	เข้าผักดันดูข้างใสก็ใส่ดาน
พระบิตุรงค์ทรงพระสรวลว่าครวญใคร่ 	เห็นน้ำใจเจ้าสาวจะร้าวฉาน
หน่อยจะคิดบิดเบือนให้เลื่อนงาน 	ไปว่าขานเกลี่ยไกล่เสียให้ดี
นางคำนับรับรสพจนาตถ์ 	มาปราสาทพระธิดามารศรี
ผลักทวารบานติดเห็นผิดที 	ให้หาพี่เลี้ยงทั้งหลายก็หายไป
เห็นผิดอย่างนางกษัตริย์จึงตรัสสั่ง 	ให้ชาวคลังเปิดทวารลูกดานไข
สลักเลื่อนเคลื่อนคล่องเข้าห้องใน 	ไม่เห็นใครในปราสาทประหลาดนัก
ดูบนที่มีหนังสือหยิบถืออ่าน 	ได้ทราบสารแสนวิตกเพียงอกหัก
จะเษกลูกปลูกฝังกำลังรัก 	มาลับพักตร์หนีหายไปหลายวัน
วิบากกรรมจำเป็นไม่เว้นว่าง 	ให้อ้างว้างวิญญาเพียงอาสัญ
ระทวยองค์ลงบนที่บุตรีนั้น 	สอื้นอั้นอ่อนซบสลบไป ฯ
     * ฝ่ายแสนสาวท้าวนางต่างเข้าแก้ 	เห็นนิ่งแน่จึงว่ากรรมจะทำไฉน
ไปทูลท้าวเจ้านครร้อนฤไทย 	เสด็จไปสู่ปราสาทราชบุตรี
เข้าเคียงนางข้างแท่นเห็นแผ่นกระดาษ 	ภูวนาถนิ่งอ่านดูสารศรี
ทราบพระไทยในอารมณ์ไม่สมประดี 	มิรู้ที่คิดอ่านประการใด
ทั้งเกี่ยวดองสองเมืองมาเนืองแน่น 	ความอายแสนสุดจิตต์คิดไฉน
สงสารท้าวหาวหวอดทอดฤไทย 	สลบไปเป็นครู่ไม่รู้องค์ ฯ
     * พวกผู้หญิงวิ่งเพรียกร้องเรียกหมอ 	ให้ผูกคอกรมวังกำลังหลง
บ้างไปทูลพระโอรสยศยง 	ทราบถึงองค์พระอภัยไหววิญญา
ชวนพระน้องสองพระมเหษี 	ทั้งบุตรีพร้อมหมดโอรสา
ตามกษัตริย์หัสไชยรีบไคลคลา 	ขึ้นมหาปรางค์ทองเข้าห้องกลาง
พอสององค์ทรงฟื้นลุกขึ้นนั่ง 	เห็นพร้อมพรั่งเกี่ยวดองยิ่งหมองหมาง
ท้าวถวายลายมือหนังสือนาง 	ให้อ่านกลางสุริยวงศ์พงศ์ประยูร ฯ
     * ข้าพเจ้าเสาวคนธ์วิมลสมร 	ชลีกรกราบปิ่นบดินทร์สูร
ซึ่งพระองค์ทรงพระอนุกูล 	จะเพิ่มพูลอภิเษกเป็นเอกองค์
อายฝรั่งลังกาเหมือนข้าชั่ว 	ไปชิงผัวเขามาตามความประสงค์
จึงจำลาฝ่าพระบาทญาติวงศ์ 	ไปเที่ยวทรงศีลวัตรตามศรัทธา
เป็นอันขาดชาตินี้ไม่มีคู่ 	จะบวชสู่สุขสวรรค์ให้หรรษา
ด้วยเพลงยาวคราวครั้งเมืองลังกา 	เหมือนศัตราตรึงประจำให้ช้ำใจ
ขอพระองค์จงสละอนุญาต 	อย่าเกรี้ยวกราดเคลือบแคลงแหนงไฉน
แม้พระพี่มีคู่แล้วรู้ไป 	จึงจะได้คืนมาเยี่ยมธานี
อย่าควรคิดติดตามด้วยความยาก 	จงบริจาคให้ลูกถือเป็นฤาษี
ขอพระคุณมุลิกาฝ่าธุลี 	จงเปรมปรีดิ์โปรดช่วยอำนวยพร ฯ
     * พอจบคำซ้ำให้อ่านสารฝรั่ง 	ต่างทรงฟังศุภลักษณ์ในอักษร
ว่าสารศรีพี่ยาสุดสาคร 	เจริญพรโฉมเฉลาเสาวคนธ์
เมื่อแรกเริ่มเดิมทีเราพี่น้อง 	หมายจะครองความรักเป็นพักผล
บุญหาไม่ให้พี่จากนิรมล 	เป็นต่างคนขาดกันแต่วันมา
เดี๋ยวนี้พี่มีคู่ที่ชูชื่น 	อันหญิงอื่นตัดขาดไม่ปราถนา
ซึ่งน้องตามข้ามฝั่งมาลังกา 	พระบิดาจะให้อยู่เป็นคู่ครอง
เดี๋ยวนี้เราเข้ารีตฝรั่งแล้ว 	จึงคลาศแคล้วเสาวคนธ์อย่าหม่นหมอง
จะรับเจ้าเข้าไปเลี้ยงเคียงประคอง 	ฝรั่งสองเมียห้ามบอกตามจริง
จึงออกมาหาให้พบประสบพักตร์ 	พอสมรักร่วมห้องแม่น้องหญิง
จงกลับหลังยังนครอย่าวอนวิง 	อุส่าห์นิ่งนอนอยู่ในบูรี
คงได้คู่สู่ขอหน่อกษัตริย์ 	ครองสมบัติการเวกภิเษกศรี
นี่เป็นหญิงวิ่งมาเหมือนกาลี 	จะไม่มีใครสู่เป็นคู่ครอง
หรือรักเราเจ้าไม่กลับจะรับเลี้ยง 	อย่าทุ่มเถียงทะเลาะเขาเป็นเจ้าของ
จงวันทาลาลีเป็นที่รอง 	จะเลี้ยงลองไว้สักครั้งที่ลังกา ฯ
     * พอจบเรื่องเคืองจิตต์บิตุเรศ 	จึงว่าเหตุนิดหนึ่งมาหึงสา
หนังสือนี้อีลีวันใช้ปัญญา 	ประดิษฐ์แต่งแกล้งว่าสุดสาคร
แต่ลูกเราเฉาโฉดหลงโกรธขึ้ง 	ไม่รู้ถึงกลศึกที่ฝึกสอน
มาปลดเปลื้องเคืองขัดถึงตัดรอน 	จะง้องอนเอามาไว้ทำไมมี
สู้กล่อมเกลี้ยงเลี้ยงลูกจะปลูกฝัง 	ว่าไม่ฟังแล้วมิหนำยังซ้ำหนี
ให้เสียงานการค้างถึงอย่างนี้ 	ก็เสียทีเลี้ยงไว้จนใหญ่มา ฯ
     * พระอภัยให้ระทดกำสรดเศร้า 	สงสารเสาวคนธ์น้อยลห้อยหา
ทั้งพระน้องสองนางต่างโศกา 	เวทนานงเยาว์เสาวคนธ์
จึงทูลท้าวเจ้าพาราการเวก 	จะอภิเษกศรีสวัสดิ์ยังขัดสน
ซึ่งบุตรีหนีไปกับไพร่พล 	เพราะอายคนขอจงโปรดซึ่งโทษทัณฑ์
จะตามหาว่ากล่าวค่อยน้าวโน้ม 	ปลอบประโลมทรามไวยมาไอศวรรย์
ถึงเร็วช้ากว่าจะได้พร้อมใจกัน 	ไม่เดียจฉันท์โฉมเฉลายังเยาว์ความ
ไว้ธุระจะขอลาพาพระน้อง 	รีบยกกองทัพไปเที่ยวไต่ถาม
แม้โฉมตรูอยู่ไหนจะไปตาม 	ให้ได้ทรามสวาทมายังธานี
ขอพระองค์ทรงพระอนุญาต 	อย่ากริ้วกราดโกรธามารศรี
จะสืบสงศ์พงศ์กษัตริย์สวัสดี 	ไม่ราคีเคืองระคางที่ค้างงาน ฯ
     * กษัตริย์สุริโยไทยได้สดับ 	น้อมคำนับรับสุนทรด้วยอ่อนหวาน
ซึ่งทรงธรรม์กรุณาบัญชาการ 	กระหม่อมฉานมิได้ขัดพระอัชฌา
จะทำตามพระประสงค์จำนงสนอง 	ด้วยหวังสองทรงเดชพระเชษฐา
แม้ตามไปได้องค์ธิดามา 	จะวิวาห์เษกสองให้ครองกัน ฯ
     * สุดสาครถอนสอื้นสู้ฝืนพักตร์ 	ทูลทรงศักดิ์ตามจริงทุกสิ่งสรรพ์
อันหนังสือคืออีลาลีวัน 	กระหม่อมฉันมิได้ทราบที่หยาบคาย
เพราะเหตุนี้ศรีสวัสดิ์จึงขัดข้อง 	เป็นกรรมของลูกจึงซ้ำระส่ำระสาย
แม้นงเยาว์เล่าแจ้งให้แพร่งพราย 	มันหยาบคายควรว่าจะฆ่าตี
นี่ทรามไวยไม่แถลงให้แจ้งเรื่อง 	มาขัดเคืองคิดอางขนางหนี
ด้วยสาราน่าแค้นแสนทวี 	เหตุทั้งนี้ก็เพราะลูกต้องถูกมนต์
พลอยพระน้องข้องขัดต้องพลัดพราก 	จะลำบากทางทะเลระเหระหน
ขอกราบบังคมลาฝ่ายุคล 	ไปตามจนจะได้พบประสบกัน
แล้วจะฆ่าลาลีเอาศีรษะ 	มาให้พระน้องหญิงเห็นจริงฉัน
ยิ่งฉุนแค้นแสนเสียดายทั้อายครัน 	สอื้นอั้นอ่อนซบสลบไป ฯ
     * พระบิตุราชมาตุรงค์พงศ์กษัตริย์ 	เห็นอั้นอัดนิ่งแน่เข้าแก้ไข
ค่อยฟื้นกายฝ่ายพระสุริโยไทย 	จึงเกลี่ยไกล่ตรัสว่าสุดสาคร
อย่าโกรธาฝรั่งทำหนังสือ 	ไม่รู้หรือกลศึกเขาฝึกสอน
น้องสาวเจ้าเฉาโฉดถือโทษกรณ์ 	ปัญญาอ่อนกว่าอีลาลีวัน
อย่าเพิ่งคิดติดตามคอยถามข่าว 	ได้เรื่องราวมั่นหมายจึงผายผัน
อันฝรั่งลังกาอย่าฆ่าฟัน 	เสียสัตย์ธรรม์ทศพิธผิดโบราณ ฯ
     * สุดสาครร้องอกวิตกนัก 	ด้วยน้องรักร้างเขตต์นิวศน์สถาน
จึงทูลความตามใจอาไยลาญ 	ลูกสงสารแสนสุดด้วยนุชน้อง
แม้พบปะจะได้ให้ความสัตย์ 	ศรีสวัสดิ์จะสว่างที่หมางหมอง
ประการหนึ่งถึงมิอยู่เป็นคู่ครอง 	เป็นพี่น้องอยู่ด้วยกันจนวันตาย
ได้พบเห็นเย็นเช้าเคยเฝ้าแหน 	ลูกสุดแสนอาไลยจิตต์ใจหาย
ขืนให้อยู่แล้วอุระจะทะลาย 	พลางฟูมฟายชลนาร่ำพาที
โอ้น้องเอ๋ยเคยเห็นทุกเย็นเช้า 	จะเปลี่ยวเปล่าวิญญามารศรี
ทั้งเป็นหญิงทิ้งคว่างเสียอย่างนี้ 	จะรู้ที่ผินหน้าไปหาใคร ฯ
     * พระบิตุราชมาตุรงค์ต่างสงสาร 	ทั้งวงศ์วารเวทนาน้ำตาไหล
วิบากกรรมจำจะปละสละไป 	จึงสั่งให้โหรทายทำนายนาง
โหรชำระพระชาตาธิดาท้าว 	เห็นจวบคราวเคราะห์วิบัติจึงขัดขวาง
จึงทูลความตามดิถีต้องตรียางค์ 	ว่าไปทางทิศพายัพจะลับนาน
แม้ตามไปในตำราว่าจะพบ 	แต่เกลื่อนกลบกลับกลายหลายสถาน
ต่อสิบสี่ปีเศษสังเกตกาล 	เยาวมาลย์จึงจะมาอยู่ธานี ฯ
     * กรุงกษัตริย์ตรัสว่าถ้าเช่นนั้น 	แต่งกำปั่นไปเที่ยวหามารศรี
สุดสาครวอนว่าจะช้าที 	ลูกจะขี่แต่พระยาม้ามังกร
ไปตามนางกลางชลามหรณพ 	กว่าจะพบพุ่มพวงดวงสมร
เห็นท้าวนิ่งกริ่งใจมิให้จร 	ชลีกรกราบก้มบังคมลา
ไปแต่งองค์ทรงไม้ท้าวของดาบส 	น้อมประณตนึกพระคุณอุ่นเกศา
แล้วรีบออกนอกวังไม่รั้งรา 	ขึ้นทรงม้าที่นั่งนิลมังกร
หมายพายัพขับใหญ่วิ่งไวว่อง 	ระเริงร้องเร็วรีบโถมถีบถอน
ถึงหาดทรายชายชลาลงสาคร 	อัศดรโดดน้ำด้วยกำลัง
ประเดี๋ยวเดียวเหลียวกลับลับประเทศ 	ทุกข์เทวษหวั่นทรวงเป็นห่วงหลัง
เห็นแต่ปลาสาชลกับวลวัง 	อุส่าห์ตั้งตามสำเภาเสาวคนธ์ ฯ
     * หน่อนรินทร์สินสมุทรก็สุดเศร้า 	แต่หมอบเฝ้าฟังระหัสเห็นขัดสน
หมายว่าน้องสองสมรเข้าผ่อนปรน 	จะพลอยพ้นทุกข์ด้วยก็ป่วยการ
เขาซ้ำเป็นเช่นนี้แล้วที่ไหน 	เราจะได้ร่วมรักสมัคสมาน
จะดึงดื้อถือสัตย์ปฏิญาณ 	เหลือรำคาญคิดถนอมยิ่งตรอมตรม
ดูอรุณฉุนเฉียวเสียวสวาท 	ใจจะขาดเสียด้วยรักที่หมักหมม
กำเริบโรคโศกสอื้นฝืนอารมณ์ 	จนเป็นลมจับนิ่งไม่ติงกาย ฯ
     * สามกษัตริย์อัศจรรย์ให้หวั่นหวาด 	เห็นหน่อนาถนิ่งไปก็ใจหาย
ช่วยแก้ไขพอค่อยทรงดำรงกาย 	แกล้งอุบายบ่นว่าเคยมาพบ
ผู้ที่นั่งทั้งปราสาทประหลาดนัก 	หมายว่ารักเสาวคนธ์จนสลบ
ทั้งหัสไชยในอุราให้ปรารภ 	กรรแสงซบโศกีถึงพี่ยา
ทั้งอาไลยในลูกสาวเจ้าผลึก 	จวนสมนึกจะได้ชิดกนิษฐา
จะเหินห่างร้างรักไปนครา 	ยิ่งโศกาตรอมจิตต์ดังพิษปืน
ทั้งพงศ์เผ่าเศร้าหมองจนฆ้องย่ำ 	ต่างกลืนกล้ำกรรแสงสู้แขงขืน
หน่อกษัตริย์หัสไชยมิได้ฟื้น 	สอึกสอื้นอืดอืดยังยืดยาว
เพราะรักหญิงจริงจังคนทั้งนั้น 	ว่าโศกศัลย์โศกีถึงพี่สาว
ฝ่ายองค์พระอภัยทูลไทท้าว 	พรุ่งนี้เช้าฉันจะใช้ใบเภตรา
ขอพระองค์จงสำราญผ่านสมบัติ 	ไม่เคืองขัดคิดคงเป็นวงศา
สามกษัตริย์ตรัสไว้อาไลยลา 	แล้วลงมาที่ประทับหยุดยับยั้ง ฯ
     * กษัตริย์สุริโยไทยตามไปส่ง 	พร้อมพระวงศ์อวยไชยดังใจหวัง
จนดึกดื่นคืนเขตน์นิเวศวัง 	ยังรอรั้งอยู่แต่พระหัสไชย
ค่อยสั่งสอนน้องน้อยละห้อยละเหี่ย 	ต่างสั่งเสียเศร้าหมองไม่ผ่องใส
นางให้ลูกตุ๊กตากับผ้าสไบ 	พระหัสไชยให้แหวนทดแทนกัน ฯ
     * ส่วนสุวรรณมาลีศรีสวัสดิ์ 	เห็นหน่อกษัตริย์สินสมุทรสุดโศกศัลย์
ต่อจะไม่ได้เขาเปล่าทั้งนั้น 	มาด้วยกันทีเดียวกรรมทำอย่าไร
เห็นท่าทางนางจะลวงแกล้งหน่วงเหนี่ยว 	ไม่รู้เกี้ยวก็ไม่ดื้อดอกหรือไฉน
ช่างโง่งงสงสารรำคาญใจ 	จำจะไปสอนสิกขาเป็นอาจารย์
จึงลงลำกำปั่นสินสมุทร 	เห็นอยู่สุดท้ายเภตราน่าสงสาร
เข้าห้องแนบแอบโอรสแล้วพจมาน 	พ่อรำคาญขัดขวางเป็นอย่างไร
หรือทุกข์โศกโรคร้อนมานอนนิ่ง 	บอกจริงจริงเถิดนะแม่จะแก้ไข
ความรักเจ้าเท่าชีวิตเป็นจิตต์ใจ 	เห็นหม่นไหม้แม่นี้ไม่มีสบาย
ไม่อยู่ห้องน้องสาวหรือร้าวฉาน 	จงแจ้งการเถิดจะให้เหมือนใจหมาย
สินสมุทรสุดคำนับแล้วกลับอาย 	แต่ต้มกายแกะเล็บนึกเจ็บใจ
จะมิทูลมูลความแต่ตามซื่อ 	ก็สุดมือมิได้ชิดพิสมัย
แต่ยิ้มเยื้อนเอื้อนอึ้งตลึงตะไล 	อยากใคร่ได้แยบยลของชนนี
จึงทูลฟ้องน้องรักที่หนักหน่วง 	ว่าลามล่วงแล้วก็เห็นจะเป็นผี
อ้อนวอนเขาเท่าไรไม่ไยดี 	เหตุทั้งนี้วาสนาลูกอาภัพ
แต่กลางวันนั้นจะไปปราไสยบ้าง 	ก็เมินหมายมัวหมองปิดห้องหับ
แรกลงเรืออยู่แต่สองในห้องลับ 	ฉวยมีดพับมาจะขอเชือดคอเอง
ถ้าขืนทำจำตายไปภายหน้า 	ก็จะว่าลูกรักหักข่มเหง
จึงหนีนอนซ่อนตัวด้วยกลัวเกรง 	เห็นสุดเพลงที่จะปลอบให้ชอบที ฯ
     * นางฟังคำรำพรรณกลั้นพระสรวล 	ทำเบือนบ้วนโอษฐ์เลยเสวยพระศรี
จะแนะให้ไม่ถนัดเป็นสตรี 	แกล้งพาทีชักทำเนียบมาเปรียบปราบ
อันวิไสยใจจริงหญิงมนุษย์ 	รักบุรษสุดรักสมัคหมาย
ซึ่งมารยาพาทีเพราะมีอาย 	เขาไม่ตายจริงดอกบอกให้รู้
ด้วยรุ่นราวสาแส้แล้วแต่แรก 	เปรียบเหมือนแขกคิดเดียดด้วยเกลียดหมู
ต่อเมื่อไรได้เป็นเหมือนเช่นชู้ 	จึงกลับรู้รักชายถวายตัว
อรุณเขาเจ้ากระบวรสำนวนมาก 	ทั้งฝีปากคารมจะข่มผัว
ถ้าทีหลังฟังแม่ว่าเถิดอย่ากลัว 	เข้าถึงตัวแล้วไม่ตายสบายใจ
ถ้าแม้น้องของพ่อม้วยลงด้วยรัก 	แม่นี้จักไปช่วยรับที่ปรับไหม
แล้วเสสรวลจวนเวลาจะคลาไคล 	นางกลับไปสู่พลับพลาพระสามี
เห็นกษัตริย์หัสไชยยังไม่กลับ 	นั่งพูดกับพี่น้องทั้งสองศรี
รักลูกเขยเลยมานั่งพาที 	ชนนีนี้จะลาพ่อคลาไคล
พระลูกน้อยค่อยอยู่อย่ารู้โรค 	จงดับโศกเศร้าหมองให้ผ่องใส
รำลึกถึงจึงทูลลาบิดาไป 	หาแม่ได้เล่นกับน้องทั้งสองรา
แต่เดี๋ยวนี้พี่นางไปกลางสมุทร 	มิได้หยุดยั้งจะตามเที่ยวถามหา
พลางลูบหลังสั่งสอื้นกลืนน้ำตา 	พอเวลาย่ำสามยามประโคม ฯ
     * ได้ฤกษ์ดีศรีสุวรรณให้ลั่นฆ้อง 	เสียงแซ่ซ้องสังข์แตรพลแห่โหม
ทั้งโห่รับทัพผลึกเสียงครึกโครม 	พระชวนโฉมธิดาสุมาลี
ออกลำทรงหงส์บินฝ่ายสินสมุทร 	ออกเรือครุฑรีบล่องกลัวน้องหนี
ทั้งสองทัพรับโห่เสียงโยธี 	ปฐพีเพียงคว่ำจะทำลาย
พอออกจากปากน้ำเกณฑ์กำปั่น 	ให้แยกกันไปทุกทิศเหมือนคิดหมาย
พระอนุชาลาแล่นแสนสบาย 	ไปฝั่งฝ่ายรมจักรนครา
พระอภัยให้แล่นตามแผนนอก 	ต่างตัดออกลึกรายไปฝ่ายขวา
พระทรงส่องกล้องสว่างกลางคงคา 	เหมือนต่อตาช่วงโชติสามโยชน์ยาว
แลเขม้นเห็นรอบทั้งขอบเขตต์ 	สาคเรศเรือใช้ใบขาวขาว
พบลูกค้ามาทุกเมืองถามเรื่องราว 	ไม่ได้ข่าวเลยมาในสาคร ฯ
     * ฝ่ายพระหน่อวรนาถราชบุตร์ 	สินสมุทรตั้งแต่พระแม่สอน
ค่อยคิดเห็นเล่นสนุกไม่ทุกร้อน 	ร้องลครเมื่ออิเหนาเข้ามะละกา
พระอุ้มองค์นงลักษณ์ใส่ตักไว้ 	ชี้ขวนให้ศรีสวัสดิ์ชมมัจฉา
หนุ่มน้อยน้อยคอยรับทับรัมนา 	ค่อยช้าช้าเฉื่อยเสียงสำเนียงนวล
แล้วลืมองค์หลงร้องว่าน้องเอ๋ย 	อยากใคร่เชยชื่นอารมณ์เมื่อลมหวล
ได้นั่งตักสักทีจะชี้ชวน 	ชมแต่ล้วนเหล่าปลาในวาริน
แล้วรู้สึกนึกอายแปลงปลายบท 	เป็นพระรถชมสวนหวลถวิล
พลางตีทับขับเพลงบันเลงพิณ 	จนพลบสิ้นสุริยงลับคงคา
ดาวสว่างกลางคืนทั้งคลื่นเงียบ 	ดูเรือเลียบแล่นรายทั้งซ้ายขวา
พระแต่งองค์สรงชลสุคนธา 	ลีลามาเข้าห้องพระน้องนาง
ขึ้นนั่งเตียงเคียงองค์นางนงลักษณ์ 	ยิ้มพยักคนสนิทไม่กีดขวาง
รับขวัญน้องลองลูบพระปฤษฎางค์ 	นางข่วนพลางผลักพลิกซ้ำหยิกตี
แล้วว่าเบื่อเมื่อสัญญาว่าเป็นแน่ 	สุดแล้วแต่นุชน้องทั้งสองศรี
เขายอมกันฉันจะได้รับไมตรี 	นี่เขาหนีไปเสียแล้วเป็นแคล้วกัน
ยังกลับมาหาสู่ทำจู้จี้ 	ประเดี๋ยวนี้ก็ได้วุ่นจะหุนหัน
มาทำเทียมเลียมเล่นเหมือนเช่นนั้น 	ผิดก็ฉันเชือดคอให้มรณา ฯ
     * พระยิ้มเยาะเคราะห์กรรมก็จำตื้อ 	ไม่รู้หรือว่าพี่รักนั้นหนักหนา
ถึงพระน้องสองศรีหนีวิวาห์ 	เจ้าสัญญาว่าจะยอมให้พร้อมใจ
จริงไหมเล่าเจ้าว่าต่อหน้าพี่ 	พยานมีแม่นแท้อย่าแก้ไข
จะคอยน้องสองราอยู่ว่าไร 	เมื่อพี่ได้แต่งงานประทานน้อง
มิเคียงคู่อยู่ตามความรับสั่ง 	เหมือนชิงชังจึงไม่ชมประสมสอง
จะเคืองขัดอัธยาฝ่าลออง 	จึงจำต้องตามรับสั่งไม่ฟังกัน ฯ
     * นางนิ่งนั่งฟังพระพี่ตีฝีปาก 	ดีขึ้นมากกว่าแต่ก่อนรู้ผ่อนผัน
หรือใครสอนวอนว่าสารพรรณ 	อัศจรรย์จำจะลวงดูท่วงที
ซึ่งโปรดให้ใช่จะสั่งให้สังวาส 	ให้รับราชกิจการผ่านกรุงศรี
จึงต้องตามความรับสั่งมาดังนี้ 	หมายพระพี่คงจะไม่ทำไมน้อง
ถ้าขืนคิดชิดเชื้อเหนือรับสั่ง 	ห้ามไม่ฟังแล้วก็จะทูลฉลอง
อย่าเลียมล่อคลอเคลียใช่เมียรอง 	ฉันเป็นน้องไม่ใช่อย่างนางยุพา ฯ
     * สินสมุทรพูดคล่องว่าน้องแก้ว 	พี่ทิ้งแล้วลูกฝรั่งชังน้ำหน้า
จะเชยชมสมสองกับน้องยา 	อย่าขืนว่ารักฝรั่งเหมือนอย่างนี้
จะใคร่ให้ประจักษ์ว่ารักสุด 	ตรงพระนุชคู่เสน่ห์มเหษี
มีรับสั่งทั้งชนกชนนี 	พระไอยกีไอยกาส่งมาเรือ
ให้จูบกอดยอดหญิงจริงนะน้อง 	พี่ก็ต้องทำตามไม่ล้ำเหลือ
พลางอิงแอบแนบสนิททำชิดเชื้อ 	แม่ไม่เชื่อทูลถามเถิดทรามไวย
จงโอนอ่อนผ่อนตามความรับสั่ง 	พลางลูบหลังนงลักษณ์นางผลักไส
เออพระพี่นี่ข่มเหงไม่เกรงใจ 	มาลูบไล้เลียมทำช้ำมือ
หมายว่าพี่ที่พึ่งเหมือนหนึ่งพี่ 	ไม่ปราณีน้องแก้วแน่แล้วหรือ
จะสู้ตายวายชนม์ให้คนลือ 	ทำเอื้อมมือหยิบมีดจะกรีดคอ
สินสมุทรยุดแย้งแล้วแกล้งลูบ 	แต่ถูกจูบนิดก็เดือดจะเชือดศอ
ไว้ค่อยตายภายหลังจงรั้งรอ 	เดี๋ยวนี้ข้อความผิดยังติดพัน
ไม่อ่อนน้อมยอมตามความรับสั่ง 	พี่ก็ยังมิให้เจ้าไปสวรรค์
แม้จะใคร่ได้ตายง่ายง่ายนั้น 	จงผ่อนผันพอได้หว่านเป็นว่านเครือ
ให้สำเร็จเสร็จสรรพข้อรับสั่ง 	แล้วทีหลังจึงค่อยตายสบายเหลือ
แล้วพาดพิงอิงแอบอุ้มแนบเนื้อ 	นางว่าเบื่อเบือนหยิกทำพลิกแพลง
ทั้งข่วนผลักสักเท่าไรก็ไม่เจ็บ 	จนเสียเล็บหักหมดกำสรดกรรแสง
พระสวมสอดกอดกระหวัดนางวัดแวง 	จนสิ้นแรงอ่อนพับนิ่งหลับตา
พระกอดเกยเชยปรางถึงอย่างยอด 	เสียงฟอดฟอดเฟ้นซ้ายแล้วย้ายขวา
ถนอมแนบแอบอรุณอุ่นอุรา 	เหมือนสายฟ้าแลบรอบขอบทะเล
สลาตันลั่นพิลึกเสียงครึกครื้น 	โคลงเคลงคลื่นโดนดันกำปั่นเห
กลับท้ายหกผกโผนดังโยนเปล 	ปลิงทะเลลอยเกลือกทั้งเงือกงู
ข้างในน้ำดำด้นไล่ชนเงือก 	ลงงาเกลือกเสยกรอกกระบอกหู
นาคราชผาดผยองพ่นฟองฟู 	เสียงสู้สู้สายฝนปนน้ำเค็ม
สำเภาโยงโคลงเคลงเขย่งโขยด 	ถลึ้งโลดเลี้ยงท้ายตามปลายเข็ม
ถูกคลื่นสาดดาษฟ้าคงคาเต็ม 	ต้องและเล็มแล่นกระตืดด้วยมืดมัว
เมื่อเดิมทีพี่น้องร่วมห้องหับ 	แล้วก็กลับได้เสียเป็นเมียผัว
นางน้องสาวคราวอ่อนวอนฝากตัว 	ฉันได้ชั่วดีด้วยช่วยเอนดู
อย่าทิ้งขว้างร้างเสียมีเมียอื่น 	ทั้งอย่าคืนไปที่เคยเสวยหมู
สินสมุทรสุดอุ่นคิดคุณครู 	คราวนี้รู้ฤทธิ์ผู้หญิงไม่วิงวอน
แม้พบปะแล้วประเดี๋ยวเกี้ยวสำเร็จ 	กัลเม็ดมีอยู่เหมือนครูสอน
ถ้าพบปะอนุชาสุดสาคร 	จะบอกหล่อนเสียให้รู้เชิงชู้เชย
แล้วชมโฉมโลมลูบเฝ้าจูบกอด 	พี่ไม่ทอดทิ้งแล้วน้องแก้วเอ๋ย
เนื้อลมุลอุ่นใจกระไรเลย 	ต่างชื่นเชยชิดเสียดเบียดกระแซะ
นาสิกสูดพูดหยอกว่าดอกไม้ 	ไม่ชื่นใจเหมือนหนึ่งเนื้อเจือกระแจะ
พระแนบเน้นเคล้นไคล้เฝ้าไค้แคะ 	ปเลาะปและโลมเล้าคลึงเคล้ากัน ฯ
     * อันหว่างทางถ้ากล่าวจะยาวเรื่อง 	ไปถึงเมืองเสียเถิดด่านอ่านขยัน
อันองค์พระอภัยมณีศรีสุวรรณ 	เกณฑ์กำปั่นไปทุกทิศเที่ยวติดตาม ฯ
 * ฝ่ายนงเยาว์เสาวคนธ์วิมลมิ่ง 	เป็นยอดหญิงเจนศึกไม่นึกขาม
นางเเปลงองค์ทรงสำอางเหมือนอย่างพราหมณ์ 	กับคนตามพันร้อยแล่นลอยไป
ถึงน้ำเขียวเดี่ยวโดดโขยดคลื่น 	เสียงครืนครืนโตเท่าภูเขาใหญ่
ทุกเช้าเย็นเห็นแต่เมฆวิเวกใจ 	นางอยู่ในฉากฉายท้ายเภตรา
เผยพระแกลแลเหลียวให้เปลี่ยวจิตต์ 	ดูทั่วทิศล้วนทะเลกับเวหา
หวลรำลึกตรึกตรองถึงน้องยา 	พระบิดามารดรจะร้อนทรวง
ต้องเสียงานการวิวาห์จะว้าวุ่น 	คงเคืองขุ่นไปทั้งในวังหลวง
อีกไพร่ฟ้าข้าแผ่นดินสิ้นทั้งปวง 	จะเหงาง่วงเงียบเชียบยะเยียบเย็น
โอ้ยามนี้มีแต่จะแลลับ 	มิได้กลับพานพบประสบเห็น
วิบากกรรมจำพรากกระดากกระเด็น 	จะบวชเป็นดาบสสู้อดออม
นางโศกาอาดูรพูลเทวษ 	ได้เดือนเศษโศกซูบจนรูปผอม
พวกพี่เลี้ยงเคียงบัลลังก์อยู่พรั่งพร้อม 	บดยาหอมให้เสวยเชยชะโลม
แล้วชวนตีปี่พาทย์ระนาดฆ้อง 	บ้างรับร้องรวยรื่นให้ชื่นโฉม
จนเข้าเขตต์พาราวาหุโลม 	ทางขึ้นโรมวิไสยเมืองใหญ่พราหมณ์
เห็นเกาะเพลิงเริงแรงแสงสว่าง 	ลุกอยู่กลางเกาะเองน่าเกรงขาม
ตีนสิงขรล่อนโล่งพลุ่งโพลงพลาม 	ยาวสักสามสิบเส้นล้วนเป็นไฟ
จึงดูแดนแผนที่มีหนังสือ 	ว่าเกาะชื่อชุมเพลิงเชิงไคล
มีเรื่องราวกล่าวแถลงให้แจ้งใจ 	ว่าเกาะใหญ่พระยานาคมีมากมาย
ขึ้นพ่นพิษฤทธิเริงดังเพลิงพลุ่ง 	เป็นควันฟุ้งฟ้าดินสิ้นทั้งหลาย
ถูกเทวาสารพัดสิงห์สัตว์ตาย 	พระนาราย์รู้เรื่องเปลื้องอาดูร
มาปิดปล่องช่องชวากที่นาคผุด 	ถอนพิษภุชงค์ร้ายให้หายศูนย์
เหลือเปลวเปล่งตรงปล่องเหมือนกองกูณฑ์ 	เป็นไฟฟูนสักเท่าเขาคิริน ฯ
     * นางอ่านดูรู้โฉลกโลกเชษฐ์ 	ที่เขาเขตต์ขวางแควกระแสสินธุ์
ว่าไหลมาแต่สวรรค์ชั้นพระอินทร์ 	ผู้ใดกินแก้บาปอาบก็ดี
ตายจะได้ไปกำเนิดเกิดสวรรค์ 	ลำน้ำนั้นมาแต่หน้าพาราณสี
พวกถือไสยในจังหวัดปฐพี 	เอาทรากผีนั้นมาทิ้งทั้งหญิงชาย
ด้วยเชื่อฟังหนังสือตามถือไสย 	จะให้ไปเกิดสวรรค์เหมือนมั่นหมาย
นางอ่านดูรู้เรื่องว่าเมืองร้าย 	จะเข้าฝ่ายฝั่งชลาขึ้นธานี
จึงแปลงองค์ทรงหนังเฉียงอังสา 	มุ่นชฎาจุณเจิมเฉลิมศรี
สมาทานถือศีลครองอินทรีย์ 	เป็นฤาษีทรงพรตดูงดงาม
เปลี่ยนชื่อพระอัคนีมีสง่า 	นำพวกข้าโดยเสด็จไม่เข็ดขาม
ทั้งหญิงชายแปลงกายเป็นชีพราหมณ์ 	ต่างเปลี่ยนนามบวชทั่วทุกตัวมี
ให้บอกกล่าวว่าเราชาวกบิลพัสดุ์ 	เที่ยวโปรดสัตว์ตามจริตกิจฤาษี
แล้วนางนึกตรึกตราถึงธานี 	แม้พระพี่รู้ความจะตามทัน
จึงทำตามความรู้ของครูเฒ่า 	เขียนสำเภาอักขราเป็นอาถรรพ์
บริกรรมซ้ำเษกปลุกเลขยันต์ 	เอาเรือนั้นลอยลงในคงคา
ใครตามเห็นเป็นสำเภาที่เราขี่ 	ให้พระพี่ลดเลี้ยวเที่ยวหลงหา
แล้วสั่งให้นายท้ายบ่ายเภตรา 	เข้าอ่าววาหุโลมแล่นดูแดนไตร
เห็นปากน้ำทำป้อมคร่อมภูเขา 	จำเพาะเข้าออกเดินเนินไศล
แลพิลึกตึกกว้านสำราญใจ 	เข้าจอดใกล้เมืองด่านชานบุรี
สังเกตดูผู้คนบนตลิ่ง 	ทั้งชายหญิงโพกผมนุ่งห่มสี
ส่วนเครื่องขาวเจ้านายฝ่ายผู้ดี 	พวกเสนีทุกตำแหน่งแต่งทั้งนั้น
แต่ไพร่นายฝ่ายทหารชาญกำแหง 	ใส่เสื้อแสงสีดำล้วนล่ำสัน
ด้วยห้ามปรามตามแผนกให้แปลกกัน 	สีหมอกนั้นเป็นของคนพลเรือน
ล้วนเสื้อกลีบจีบนุ่งคาดพุงทับ 	ไม่สลับสีไหนก็ให้เหมือน
เห็นเรือจอดทอดท่าลงมาเยือน 	ดูเดินเกลื่อนตามตลิ่งทั้งหญิงชาย
นายด่านใหญ่ให้ล่ามถามไปว่า 	เรือนี้มารบหรือมาซื้อขาย
ฝ่ายขอเฝ้าเหล่าข้าบรรดาชาย 	จึงอุบายบอกเหล่าชาวบุรี
อันพวกเราชาวบุรินกบิลพัสดุ์ 	รักษาสัตย์ศีลถือเป็นฤาษี
เที่ยวประโยชน์โปรดสัตว์ในปฐพี 	ไม่คิดที่รบสู้กับผู้ใด
ซึ่งมานี้มีกิจคิดประสงค์ 	จะธุดงค์เที่ยวไปชมโรมวิไสย
แล้วถามล่ามตามประสงค์จำนงใน 	นี่เมืองใดใครเป็นเจ้าชาวพารา ฯ
     * ฝ่ายล่ามบอกออกอรรถกระจัดแจ้ง 	อันเขตต์แขวงโรมวิไสยไกลหนักหนา
ไปแต่นี้ปีเศษเขตต์อาณา 	ถึงเมืองวาหุโลมนี้สิ้นที่แดน
อันเมืองกลางทางไปทั้งใหญ่น้อย 	ก็นับร้อยพลโจษนับโกฎิแสน
นับถือผู้รู้ไตรเพททุกเขตต์แคว้น 	บูชาแทนเทวดาเป็นอาจารย์
ทั้งถือพระอาทิตย์อิศเรศร์ 	เป็นดวงเนตรในแผ่นดินทุกถิ่นฐาน
ทรงสัตย์ธรรม์กรุณาเวลากาล 	มาโปรดปรานส่องแสงให้แรงมี
ครั้นพระกลับหลับสบายทั้งชายหญิง 	พระคุณยิ่งได้พำนักเป็นศักดิ์ศรี
หนึ่งผู้รู้ไตรเพทวิเศษดี 	เรียนบาลีโลกสิ้นทั้งดินฟ้า
ใครเจ็บป่วยช่วยระงับให้ดับโรค 	ถึงเคราะห์โศกสิ่งไรก็ไปหา
ท่านดูแลแน่เหมือนเช่นเห็นแก่ตา 	ให้รู้ว่าเป็นตายร้ายหรือดี
ทั้งฤกษ์พาฟ้าฝนบนสวรรค์ 	มีสูรย์จันทร์แจ้งสิ้นถิ่นวิถี
เป็นที่พึ่งจึงว่าครูความรู้ดี 	ก็ฤาษีเชี่ยวชาญประการใด
ซึ่งเที่ยวมาว่าประโยชน์จะโปรดสัตว์ 	ให้แก้วเก้าเนาวรัตน์หรือไฉน
หรือจะรับดับโศกดับโรคไภย 	ซึ่งจะให้เป็นประโยชน์เที่ยวโปรดปราน ฯ
     * ฝ่ายฤาษีพี่เลี้ยงออกเถียงล่าม 	ซึ่งคนความรู้ตำราเหมือนว่าขาน
ไม่ควรหลงสรรเสริญให้เกินการ 	เป็นเดรฉานวิชาเที่ยวหากิน
อันเราถือฤาษีนั้นดีสุด 	เป็นภูมิพุทธวิชารักษาศีล
อันแก้วแหวนแสนทรัพย์นับเหมือนดิน 	มีแล้วสิ้นเสียเปล่าไม่เข้าการ
อันกุศลผลผลาอานิสงส์ 	จะช่วยส่งเป็นสมบัติพัสดุ์สถาน
ใครถือธรรมจำศีลอภิญญาณ 	ถึงนิพพานพูลสวัสดิ์อยู่อัตรา
แม้จะใคร่ได้สดับรับโอวาท 	ทำธรรมาสน์พุทธเภทเทศนา
จะให้ศีลภิญโญในโลกา 	ที่คิดสารพัดได้ดังใจปอง ฯ
     * ฝ่ายล่ามว่าถ้ากระนั้นขยันยิ่ง 	ใคร่ฟังสิ่งซึ่งว่าดีไม่มีสอง
แล้วกลับมาหน้าค่ายบอกนายกอง 	ทั้งพวกพ้องพูดจาปรึกษากัน
อันฤาษีดีอย่างไรเราไม่รู้ 	จะลองดูให้เห็นจริงเป็นทุกสิ่งสรรพ์
ทั้งเทียนธูปบุบผาสารพัด 	มาตั้งจัดแจงไว้ทั้งไก่หมู
ที่พวกพ้องของใครบอกให้รู้ 	ไปฟังผู้วิเศษท่านเทศน์ธรรม์
ศีลฤาษีที่จะให้ผู้ใดรับ 	ดีกว่าทรัพย์สินยิ่งทุกสิ่งสรรพ์
บรรดาเหล่าชาวบ้านเมืองด่านนั้น 	ต่างสำคัญว่าเป็นของที่ต้องการ
บ้างแบกกระบุงถุงไถ้ไปใส่ศีล 	มาพร้อมสิ้นซ้ายขวาแน่นหน้าฉาน
แล้วล่ามตรงลงเภตราว่าอาจารย์ 	นิมนต์ท่านเทศน์ธรรม์เหมือนสัญญา ฯ
     * ฝ่ายนงลักษณ์อัคนีฤาษีเอก 	อดิเรกรู้ธรรมคำสิกขา
คิดประโยชน์โปรดทมิฬดังจินดา 	จึงครองผ้าผูกคาดรัตประคต
ชฎากลีบจีบเวียนกระเสียนพระศก 	พัดขนนกป้องหน้าอย่างดาบส
พวกฤาษีพี่เลี้ยงเคียงประณต 	ขึ้นเดินทางกางพระกลดไปบดบัง
เณรพี่น้องสองกระเทยที่เคยใช้ 	ต่างถือไม้เท้าย่ามเดินตามหลัง
ถึงหน้าป้อมพร้อมกันที่บัลลังก์ 	นางขึ้นนั่งเหนือธรรมาสน์อาสน์โอฬาร์
พวกข้าเฝ้าเหล่าฤาษีพระพี่เลี้ยง 	อยู่ข้างเคียงเรียงรายทั้งซ้ายขวา
พระอัคนีมีพัดป้องพักตรา 	สำรวมท่ารักษาพรตดาบสนี ฯ
     * ฝ่ายพวกฟังทั้งสิ้นทมิฬหมด 	ไม่ประณตนับถือพระฤาษี
ต่างดูของมองเขม้นไม่เห็นมี 	บ้างพาทีไต่ถามตามสงกา
ศีลฤาษีที่เอามาว่าจะให้ 	อยู่ที่ไหนไม่เห็นเขม้นหา
ต่างเข้าไปใกล้ธรรมาสน์ดาษดา 	จะดูหน้าว่าฤาษีมีสิ่งใด
ศิษย์ฤาษีพี่เลี้ยงเคียงธรรมาสน์ 	ต่างตวาดว่าห้ามปรามไม่ไหว
จึงบอกความตามภาษาว่าผู้ใด 	จะใคร่ได้ศีลมั่งก็นั่งลง
แล้วองค์พระอัคนีผู้มีพรต 	บอกกำหนดศีลห้าอานิสงส์
ผู้ใดฟังทั้งหมดเมื่อปลดปลง 	บุญจะส่งไปสวรรค์ชั้นวิมาน
ไม่มีโรคโศกทุกข์กินสุกดิบ 	เสวยทิพย์โอชากระยาหาร
อุส่าห์สร้างทางกุศลผลทาน 	ถึงนิพพานผาสุกไปทุกวัน
พอจบคำสำเร็จเป็นเสร็จสิ้น 	พวกทมิฬหัวเราะเยาะเย้ยหยัน
ว่าศีลมีขี้ปดหมดทั้งนั้น 	ลงให้กันเอากระบุงถุงย่ามมา
เมื่อเทศน์ไปไม่เห็นเหมือนเช่นเทศน์ 	ถือผิดเพศฤาษีนี่มุสา
เที่ยวลวงล่อพอได้กินสินบูชา 	หรือหมายมาเมืองนี้จะตีชิง
บ้างว่าดูผู้สำแดงจะแปลงเพศ 	เสียงสังเกตรูปร่างเหมือนอย่างหญิง
เข้าเหยียบย่านบ้านไหนจัญไรจริง 	ขุดดินทิ้งเสียในวลชลธาร
ไม่นับถือฤาษีพวกชีป่า 	ไม่ขายค้าขอกินทุกถิ่นฐาน
เราขับไล่ไปเสียอย่าให้ช้าการ 	เสียกะบาลให้เสียเจียวประเดี๋ยวนี้ ฯ
     * ฝ่ายดาบสอดจิตต์ด้วยคิดบาป 	มันหยามหยาบก็ทำเมินลุกเดินหนี
ชาวด่านเตรียมเสียมพร้าตะกร้ามี 	คอยขุดที่รอยเท้าทุกก้าวไป
พวกศิษย์หาดาบสเหลืออดกลั้น 	มันกระชั้นชิดนักต่างผลักไส
แกล้งแยกย้ายรายเที่ยวลดเลี้ยวไป 	หมายจะให้ตามขุดจนสุดแรง ฯ
     * ฝ่ายนายด่านพาลจะดุมุโมโห 	ว่าคนโซเที่ยวเล่นจะเป็นแขนง
ให้บ่าวไพร่ไล่ลัดสกัดแสกง 	ใครขัดแขงฆ่าฟันให้บรรไลย
พวกทมิฬยินนายทั้งชายหญิง 	พากันวิ่งคึกคักไล่ผลักไส
ฝ่ายฤาษีที่ไม่เคร่งเก่งสุดใจ 	ตีด้วยไม้เท้ามันรุมฟันแทง
พวกโยธาสานุศิษย์ไม่คิดบาป 	ชิงหอกดาบโดดฟันด้วยขันแขง
ทมิฬตายวายวางลงกลางแปลง 	ต่างพลัดแพลงวุ่นวิ่งเป็นสิงคลี
ขุนด่านไล่ไพร่พลที่บนป้อม 	ลงพรักพร้อมนายไพร่ไล่ฤาษี
ฝ่ายโฉมยงนงลักษณ์พระอัคนี 	เห็นเสียทีถอยมาริมสาชล ฯ
     * ฝ่ายนายไพร่ในสำเภาเห็นชาวด่าน 	ไล่รอนราญรบรับกันสับสน
ฉวยศัตราสำหรับตัวทั่วทุกคน 	วิ่งขึ้นบนบกมาช่วยราวี
ต่างแกว่งกลอกหอกดาบกำซาบศร 	เข้าราญรอนรับมือทั้งฤาษี
ฝ่ายทหารด่านสมุทรก็สุดดี 	ประทะตีแทงฟันกระชั้นชิด
บ้างพุ่งซัดศัตราพวกการเวก 	ล้วนตัวเอกหลบเลี่ยงพลาดเพลียงผิด
กลับไล่เหล่าชาวด่านผลาญชีวิต 	ต่อไม่ติดแตกพลัดกระจัดกระจาย
พวกชีพราหมณ์ตามฆ่าโยธาหาญ 	เข้าในด่านได้สมอารมณ์หมาย
โห่สนั่นฟันทมิฬลงดิ้นตาย 	แต่ตัวนายคงกพันประจัญรบ
รุมแทงฟันมันไม่ไหวจึงใช้หญิง 	เอาศรยิงปากปุทลุสลบ
จับนายได้ไพร่หมอบลงนอบนบ 	ไม่สู้รบรับแพ้ขอแต่ตัว
พวกฤาษีชีพราหมณ์คุกคามขู่ 	ใครรบสู้ขืนขัดจะตัดหัว
แม้ไม่สู้กูไม่ฆ่าดอกอย่ากลัว 	แล้วหามตัวนายด่านขึ้นศาลกลาง ฯ
     * ฝ่ายองค์พระอัคนีกับพี่เลี้ยง 	เข้าอยู่เพียงตึกโถงที่โรงขวาง
พวกเหลือตายนายมุลหมื่นขุนนาง 	บ้างหลบบ้างเข้าหาเป็นข้าไท
พอจวนเย็นเห็นแต่คนแก่เถ้า 	ถือไม้เท้าจดจ้องเดินร้องไห้
พวกชีพราหมณ์ถามว่าท่านมาไย 	ต่างกราบไหว้ว่าจะมาหาเจ้านาย
จะห้ามปรามตามอย่างแต่ปางก่อน 	ราษฎรจะได้พึ่งเหมือนหนึ่งหมาย
แม้มิโปรดโทษปากผิดมากมาย 	ก็ยอมตายแต่จะห้ามดูตามบุญ ฯ
     * ฝ่ายองค์พระอัคนีรู้ทีศึก 	ฉลาดลึกหน่วงเหนี่ยวไม่เฉียวฉุน
เห็นคนแก่แซ่มาก็การุญ 	จะเอาบุญบทจรไปต้อนรับ
เชิญผู้เถ้าเก้าคนขึ้นบนศาล 	นั่งสำราญเรียงกันเป็นอันดับ
แล้วตรัสห้ามปรามว่าอย่าคำนับ 	จะพูดกับดีฉานประการใด ฯ
     * ฝ่ายผู้เถ้าเหล่าทมิฬได้ยินตรัส 	โสมมัสนึกว่าดีจะมีไหน
แต่รูปร่างอย่างหญิงนึกกริ่งใจ 	พวกผู้ใหญ่ยิ่งรักพระอัคนี
ต่างทูลว่าข้าพเจ้าคนเถ้าแก่ 	ยังก็แต่จะตายกลายเป็นผี
เห็นทหารท่านมาไล่ฆ่าตี 	ชาวบุรีใหญ่น้อยก็พลอยตาย
จึงอุส่าห์มาห้ามตามขนบ 	ธรรมเนียมรบเมืองได้เหมือนใจหมาย
แม้ครองแคว้นแดนด้าวเป็นเจ้านาย 	คนทั้งหลายก็จะมาเป็นข้าไท
ถ้าจะเอาเข้าของเงินทองนาก 	ก็ได้มากเหมือนจินดาอัชฉาไสย
จะฆ่าตีชีวันให้บรรไลย 	นั้นเห็นไม่เป็นประโยชน์จงโปรดปราน
ซึ่งปราถนามาห้ามปรามทั้งนี้ 	เพราะปราณีหนุ่มสาวชาวลูกหลาน
แม้จะเอาข้าวของที่ต้องการ 	กระหม่อมฉานจะไปป่าวชาวพารา ฯ
     * พระอัคนีดีใจปราไสยสนอง 	อันเงินทองถือขาดไม่ปราถนา
เมื่อเดิมทีมีธรรมาสน์ไปราธนา 	จึงขึ้นมาเทศน์ธรรม์ให้มันฟัง
ไม่นับถือฤาษีแล้วมิหนำ 	ขับไล่ซ้ำว่าคนโซทำโอหัง
ให้ขุดรอยน้อยหรือทำแต่ลำพัง 	ลูกศิษย์ทั้งปวงแค้นจึงแทนทด
ให้เห็นมือฤาษีที่มีศิล 	พวกทมิฬมาดหมายกลับตายหมด
อันถิ่นฐานบ้านเมืองและเครื่องยศ 	เราสร้างพรตมิได้ปองเอาของใคร
ท่านมาห้ามปรามนี้ก็ดีนัก 	จงประจักษ์จริงแจ้งแถลงไข
ช่วยบอกเล่าให้เขารู้ว่าผู้ใด 	ไม่สู้ไม่ฆ่าฟันทำอันตราย
จงกลับมาหากินตามถิ่นฐาน 	ให้สำราญไร่นาที่ค้าขาย
เราจะยั้งรั้งรอยู่พอสบาย 	ให้เหือดหายเมื่อยล้าจะลาไป
ประการหนึ่งซึ่งเราถือเป็นฤาษี 	ใครเห็นดีโดยจริงจงทิ้งไสย
มาถือพุทธสุดดีไม่มีไภย 	อาวุธไม่ต้องตนเป็นมลทิน
ใครรักมีฝีมือเหมือนฤาษี 	มาที่นี่เราจะได้ช่วยให้ศิล
นางแกล้งสั่งหวังจะให้ใจทมิฬ 	นิยมยินยอมสมัคมาภักดี ฯ
     * ฝ่ายผู้เฒ่าเก้าคนทุพพลภาพ 	ต่างก้มกราบนับถือพระฤาษี
แล้วลามาว่ากล่าวชาวบุรี 	ให้ภักดีดาบสถือพรตธรรม์ ฯ
     * พอเวลาราตรียังมีเด็ก 	ลูกเล็กเล็กชายหญิงวิ่งถลัน
มาศาลกลางทางว่าพ่อข้านั้น 	ใครแทงฟันสักเท่าไรก็ไม่ตาย
พวกฤาษีมีฤทธิ์คิดไฉน 	จึงฆ่าได้ให้ตระกูลเราศูนย์หาย
เราพี่น้องสองบุตรนี้สุดอาย 	จะตามตายแต่ขอพบศพบิดา ฯ
     * พระอัคนีมีจิตต์คิดสงสาร 	ด้วยกุมารพูดความตามประสา
ดูพี่น้องผ่องพักตรลักขณา 	เห็นแปลกตากว่าทมิฬสิ้นทั้งนั้น
จึงเรียกหามาใกล้ซักไซ้ถาม 	ได้ข้อความตามจริงทุกสิ่งสรรพ์
บุตรหญิงชายนายด่านชาญฉกรรจ์ 	พี่สาวนั้นได้สิบเอ็ดน้องเจ็ดปี
ให้นึกเห็นเช่นกับองค์ของนงลักษณ์ 	เคยเคียงพักตร์กับพระน้องทั้งสองศรี
คิดจะใคร่ได้เป็นลูกผูกไมตรี 	จึงพาทีทำเป็นว่าน่าเสียดาย
มาตามศพพบพ่อจะขอม้วย 	เราจะช่วยชุบชีวิตเหมือนคิดหมาย
ให้พ่อฟื้นคืนรอดไม่วอดวาย 	จะถือฝ่ายพุทธหรืออย่าดื้อดึง ฯ
     * สองเด็กว่าถ้าแม้เป็นให้เห็นแน่ 	ท่านดีแท้ใครจะเปรียบประเทียบถึง
ถึงเลือดเนื้อเมื่อจะเอาข้าเจ้าจึง 	จะเถือทึ้งแทนคุณกรุณา
จะนับถือฤาษีผู้วิเศษ 	จะฟังเทศน์ถือพุทธไม่มุสา
ถ้าชุบขึ้นคืนชีวิตให้บิดา 	จะเป็นข้าพระฤาษีทั้งพี่น้อง ฯ
     * พระอัคนีดีใจจะได้ลูก 	เปรียบเหมือนผูกพ่อไว้มิให้หมอง
เป็นแยบยลกลศึกนางตรึกตรอง 	นายด่านต้องศรซบสลบไป
จะเสกทำน้ำมนต์ให้คนเห็น 	ว่าชุบเป็นมั่นคงไม่สงไสย
จะลือชาปรากฎยศไกร 	จึงสั่งให้สานุศิษย์ตั้งพิธี
ชุมนุมนั่งบังศพจะกลบเหตุ 	ให้ลับเนตรพี่น้องทั้งสองศรี
แล้วโฉมยงนงลักษณ์พระอัคนี 	เษกวารีพรมพรำนั้นร่ำไป
ฤาษีหมอขอเฝ้าแฝงเข้านวด 	ที่เจ็บปวดบาดแผลปิดแก้ไข
พิมเสนรอพอชื่นมื่นฤไทย 	นายด่านได้สมประดีค่อยมีแรง
เห็นลูกยามานั่งอยู่ทั้งสอง 	ให้พวกพ้องข้าศึกให้นึกแหนง
เรียกมาใกล้ไต่ถามดูตามแคลง 	ครั้นรู้แจ้งใจจิตต์ให้คิดคุณ
หมอบคำนับกลับถือพระฤาษี 	น้ำใจดีจริงเจียวไม่เฉียวฉุน
ชุบให้มีชีวาเพราะการุญ 	ขอบพระคุณควรเชื่อเห็นเหลือดี
จะทิ้งชาติศาสนาข้างวาหุ 	ขอสาธุถือศิลพระชินศรี
อันพี่น้องสองราบุตรข้านี้ 	แม่ไม่มีอุปถัมภ์เป็นกำพร้า
ถวายไว้ในพระองค์จงช่วยบวช 	ให้รู้สวดศักราชพระศาสนา
ทั้งข้านี้มิได้ขัดอัธยา 	พระสิทธาสั่งสอนจะผ่อนตาม ฯ
     * พระอัคนีปรีชาว่าสาธุ 	เห็นจะลุละบาปที่หยาบหยาม
จึงปราไสยให้พรสั่งสอนความ 	แล้วไต่ถามถึงประเทศของเขตต์คัน ฯ
     * นายด่านเล่าว่าเจ้าวาหุโลมราช 	กษัตริย์ชาติเชื้อยักษ์มักกะสัน
เลี้ยงนกไก่ไว้กินสิ้นทั้งนั้น 	สารพรรณสัตว์ที่มีปีกบิน
อันกุ้งปลาสาครเรียกหนอนน้ำ 	ไม่กรายกล้ำเกลียดคิดพินิจสถิล
ทั้งสัตว์อื่นหมื่นแสนในแดนดิน 	ก็ไม่กินกินแต่ไข่เป็ดไก่นก
เอาขนไว้ใส่ประดับสำหรับแต่ง 	หมวกเสื้อแสงสวมตนขนวิหค
แต่องค์ท้าวเจ้าเมืองมีเครื่องยก 	เหมือนรูปนกสวมองค์ออกสงคราม
บินไปได้ไกลเป็นร้อยเส้นเศษ 	ปราบประเทศร้อยเอ็ดย่อมเข็ดขาม
ชนบทจดเขตต์ประเทศพราหมณ์ 	นิคมคามรายรอบเป็นขอบคัน
ข้าอยู่ด่านชานสมุทรเป็นสุดถิ่น 	คมทมิฬหมื่นเศษเฝ้าเขตต์ขัณฑ์
ขึ้นไปนี้มีเมืองเนื่องเนื่องกัน 	ยี่สิบวันถึงพาราวาหุโลม
เจ้าบุรีมีบุตรสุดวิเศษ 	รู้พระเวทวิทยาชื่อวาโหม
บิดาใช้ให้ไปยอมอ่อนน้อมโน้ม 	ถึงเมืองโรมวิไสยได้วิชา
เข้าสิบสี่ปีถ้วนอ้วนเป็นพ้อม 	จะเป็นจอมสุริยวงศ์สืบพงศา
ซึ่งธุระพระฤาษีจะลีลา 	ไปพาราโรมวิไสยทางไกลครัน
จะบอกกล่าวราวเรื่องไปเมืองหลวง 	ตามกระทรวงทูลเหตุเจ้าเขตต์ขัณฑ์
ขอเบิกด่านท่านให้เสร็จทั้งเจ็ดชั้น 	ได้ผายผันไปตามความสบาย ฯ
     * พระอัคนีชี้ชอบว่าขอบจิตต์ 	ท่านช่วยคิดให้เราสมอารมณ์หมาย
ได้เบิกทางอย่างว่าจะลานาย 	พลางภิปรายปราไสยเป็นไมตรี
ดึกหนักหนาพาบุตรไปหยุดยั้ง 	แล้วตรัสสั่งพี่น้องทั้งสองศรี
เมื่อคิดถึงจึงลาจรลี 	ลงไปที่เภตราพูดจากัน ฯ
     * นายด่านว่าข้านิมนต์อยู่บนศาล 	ให้สำราญรับครองเครื่องของฉัน
จะว่ากล่าวเหล่าทมิฬสิ้นทั้งนั้น 	มาฟังธรรม์เทศนาตามบาลี
แล้วจัดแจงแต่งศาลเพดานดาษ 	ปูเสื่อสาดอาสนะพระฤาษี
จุดโคมเวียนเทียนประทีปให้ดิบดี 	ลาไปที่หลับนอนผ่อนสบาย
ครั้นรุ่งเช้าป่าวร้องทำของเลี้ยง 	มาพร้อมเพรียงชาวบ้านคาวหวานถวาย
ชมฤาษีดีจริงทั้งหญิงชาย 	ด้วยคนตายชุบเป็นเห็นแก่ตา
ต่างถือธรรมจำศีลทั้งกินบวช 	อุส่าห์สวดศักราชศาสนา
บุตรหญิงชายนายด่านพานศรัทธา 	ถือศีลห้าอยู่กับพระอัคนี ฯ
     * ฝ่ายทหารด่านแตกเมื่อแรกรบ 	ที่หลีกหลบเหล่าชายพลัดพรายหนี
เที่ยวบอกเล่าเจ้าเมืองเอกโทตรี 	ว่าโจรตีด่านได้นายใหญ่ตาย
ต่างบอกข่าวราวเรื่องไปเมืองหลวง 	ด่านทั้งปวงเกณฑ์ตรวจทุกหมวดหมาย
จะยกไปหลายทัพจับโจรร้าย 	พอพวกนายด่านถือหนังสือมา
ผิดสำเหนียกเรียกเอาสำเนาอ่าน 	ขอเบิกด่านว่าฤาษีดีหนักหนา
เนื้อความกลับทัพยั้งหยุดรั้งรา 	รีบส่งม้าใช้ถือหนังไป
ถึงพาราวาหุโลมขึ้นกรมท่า 	หาเสนาตามตำแหน่งแถลงไข
พวกขุนนางต่างซักประจักษ์ใจ 	พาเข้าไปเตรียมเฝ้าเจ้าบุรี ฯ
     * ฝ่ายองค์ท้าวเจ้าวาหุโลมราช 	กษัตริย์ชาติเชื้อยักษ์กินปักษี
พระชันษาห้าสิบพอดิบพอดี 	ทั้งพ่วงพีผิวดำดังน้ำรัก
พระเนตรแดงแสงปลั่งเหมือนดังชาด 	บรมนาถหนวดรกลงปรกตัก
มีเขี้ยวงอกออกพอเห็นว่าเป็นยักษ์ 	ยี่สิบนักขาดำดังน้ำนิล
เกษานั้นพันกลุ่มเป็นปุ่มเปาะ 	เหมือนผมเงาะเหลืองหงอกดอกกระถิน
ผ่านประเทศเขตต์เขาชาวบุริน 	อยู่ตึกหินทำผนังและหลังคา
ให้เวียงวังตั้งตึกพิลึกสลับ 	ล้วนปรุงปรับแน่นแฟ้นด้วยแผ่นผา
ปราสาทศรีที่สถิตอิศรา 	ล้วนศิลาเลื่อมลายพรายพโยม
อยู่ด้วยพระมเหษีมีโอรส 	เฉลิมยศฝ่ายหน้าชื่อวาโหม
กษัตริย์สองครองพาราวาหุโลม 	เป็นสุขโสมนัสาทั้งธานี
ครั้งรุ่งเช้าเจ้าเมืองทรงเครื่องต้น 	ใส่เสื้อขนนกประดับสลับสี
ใส่หมวกหงอนวิหคนกอินทรีย์ 	แล้วหน็บตรีคทาธรถือศรทรง
ครั้นสรรพเสร็จเสด็จออกมานอกห้อง 	สอดฉลองบาทอย่างงอนหางหงส์
นางเชิญเครื่องเยื้องย่องจ้องประจง 	ตามพระองค์ออกอำมาตย์นั่งอาสน์ทอง ฯ
     * โอรสาข้าเฝ้าก้มเกล้ากราบ 	ศิโรราบตรับฟังรับสั่งสนอง
เสนาทูลมูลความตามทำนอง 	หนังสือสองฉบับบอกกลอกกลับกลาย
แล้วอ่านความตามเรื่องเจ้าเมืองด่าน 	ส่งทหารมาให้ถามความทั้งหลาย
ว่าฤาษีตีด่านสังหารนาย 	ให้ล้มตายตัวจึงหนีรอดชีวา
หัวเมืองรายฝ่ายใต้จะไปจับ 	เกณฑ์กองทัพเมืองละหมื่นล้วนปืนผา
ประเดี๋ยวนี้มีผู้ถือหนังสือมา 	เนื้อความว่านายด่านชานชลธี
บอกธุระพระนักธรรม์สักพันเศษ 	ทั่วประเทศนับถือเรียกฤาษี
ทรงเวทมนต์คนตายวายชีวี 	ช่วยชุบชีวิตรอดไม่วอดวาย
จะไปโรมวิไสยให้หม่อมฉาน 	ขอเบิกด่านเดินไปดังใจหมาย
แม้ฤาษีมีพรตประทษฐร้าย 	ขอถวายชีวิตข้าฝ่าธุลี ฯ
     * พระทราบเรื่องเคืองขัดตรัสประภาษ 	มันสามารถมีหนังสือรับฤาษี
สรรเสริญเกินสังเกตอันเหตุนี้ 	เห็นท่วงทีถ่ายเททำเล่ห์กล
ที่รบราฆ่าฟันมันไม่บอก 	ทำย้อนยอกแยบคายเป็นสายสน
มันเชื่อถือฤาษีว่ามีมนต์ 	จะปลอมปล้นเมืองเราเป็นเจ้านาย
จึงตรัสขู่ผู้ถือหนังสือถาม 	ได้ข้อความว่าทมิฬสิ้นทั้งหลาย
จงบอกเรื่องเมืองตะวันด่านชั้นสาม 	ไปปราบปรามด่านมหาชลาไหล
อ้านนายด่านมารยาสองหน้าไป 	ฆ่าเสียให้สิ้นโคตรตามโทษทัณฑ์
ทั้งฤาษีชีไพรอย่าให้เหลือ 	จะเป็นเชื้อช่วยกันฆ่าให้อาสัญ
ครั้นสั่งเสร็จเสด็จจากอาสน์สุวรรณ 	เข้าสู่บรรทมแท่นแสนสบาย ฯ
     * ฝ่ายเสนามานั่งสั่งเสมียน 	ให้เร่งเขียนข้อรับสั่งสิ้นทั้งหลาย
ฝ่ายม้าใช้ได้ตรากราบลานาย 	ขึ้นม้ารายไปทุกเมืองเเจ้งเรื่องความ ฯ
     * ฝ่ายเสนาราหูคนผู้เถ้า 	ซึ่งเป็นเจ้าเมืองตะวันด่านชั้นสาม
รู้เวทมนต์ทนคงเคยสงคราม 	ครั้นทราบความตามรับสั่งไม่รั้งรา
เกณฑ์ทหารบาญชีสิบสี่หมื่น 	ถือหอกปืนปีกซ้ายทั้งฝ่ายขวา
บ้างถือทวนล้วนแต่ดีขี่อูฐลา 	แต่ตัวราหูขี่สัตว์กิเลน
สูงกว่าม้าลางามสักสามศอก 	แม้ขับออกควบวิ่งเหมือนจิ้งเหลน
หน้าเหมือนคนกลศึกได้ฝึกเจน 	แล้วกะเกณฑ์เกวียนลำเลียงเสบียงพล
ครั้นเสร็จสรรพทัพบกยกทหาร 	จากเมืองด่านออกเดินตามเนินถนน
ค่ำที่ไหนให้ชาวบ้านย่านตำบล 	เลี้ยงไพร่พลพวกทหารทุกย่านมา ฯ
     * ฝ่ายองค์พระอัคนีอยู่ที่ด่าน 	พวกชาวบ้านปรนนิบัติหัดภาษา
จนพูดเป็นเช่นทมิฬเหมือนจินดา 	คอยรอท่าผู้ถือหนังสือไป
ขอเบิกด่านท่านจะให้หรือไม่หนอ 	จะได้ต่อขึ้นไปชมโรมวิไสย
ทุกเช้าค่ำรำพึงคนึงใน 	ตั้งพระไทยแต่จะหนีพระพี่ยา
บุตรนายกองสองคนอยู่ปรนนิบัติ 	คอยนวดพัดวีถวายทั้งซ้ายขวา
นางให้นามตามสนิทชื่อธิดา 	น้องชื่อว่าโอรสยศไกร
พวกศิษย์หาพากันเที่ยวเกี้ยวผู้หญิง 	ต่างพาดพิงผูกมิตรพิสมัย
บ้างลวงหลอกบอกสิกขาประสาใจ 	ที่บวชใหม่กินแต่งาถั่วสาคู
พวกบวชเก่าเข้ากระดูกรู้ผูกศีล 	ตามจะกินเป็ดไก่นกไข่หมู
พวกชาวด่านพานซื่อเชื่อถือครู 	เขาเรียนรู้รักฤาษีผู้ปรีชา
แต่ยับยั้งฟังข่าวเจ้าประเทศ 	สองเดือนเศษจนสนิทกับศิษยหา
พอเบี่ยงบ่ายนายด่านลนลานมา 	บอกว่าม้าใช้ถือหนังสือไป
ขอเบิกด่านท่านว่าเป็นขบถ 	แกล้งเลี้ยวลดลวงพระองค์คิดสงไสย
ให้ทัพบกยกมาคนม้าใช้ 	ลอบหนีได้มาแถลงแจ้งคดี
ว่าราหูผู้เถ้าจะเอาโทษ 	ให้สิ้นโคตรคนที่ถือพระฤาษี
เป็นเคราะห์กรรมจำตายวายชีวี 	พระมุนีจะคิดอ่านประการใด ฯ
     * ฝ่ายนงเยาว์เสาวคนธ์รู้กลศึก 	ฉลาดลึกแหลมปัญญาอัชฌาไสย
จึงเสเเสร้งแกล้งตอบว่าขอบใจ 	ที่รักใคร่เจ้านายสู้วายปราณ
แต่ตัวดีมิได้ผิดเขาคิดโกรธ 	จะฆ่าโคตรพลอยถูกทั้งลูกหลาน
ไม่ไต่ถามความสัตย์ปัฎิญาณ 	ผิดโบราณเรื่องราวท้าวพระยา
อนึ่งเล่าเราก็ถือเป็นฤาษี 	ไม่ฆ่าตีชีวิตริษยา
จะต่อสู้ดูฝีมือให้ลือชา 	คิดรักษาครอบครัวอย่ากลัวมัน
ทำไมกับทัพทมิฬเหมือนริ้นล่อง 	มาเข้ากองไฟฟ้าจะอาสัญ
นายด่านนั่งฟังยุพลอยดุดัน 	จริงกระนั้นคุณว่าไม่น่าตาย
ไม่ไต่ถามความจริงมากริ่งโกรธ 	จะลงโทษถึงขบถผิดกฎหมาย
น่าน้อยใจไม่เอาเป็นเจ้านาย 	ขอสู้ตายอยู่กับเท้าของเจ้าคุณ
ทหารเราชาวบุรีก็มีอยู่ 	จะรบสู้กันจนสิ้นดินกระสุน
ด้วยสัตย์ซื่อถือพระเดชะบุญ 	ข้าคิดอุ่นใจตัวไม่กลัวมัน
แล้วกราบลามาเที่ยวตรวจหมวดทหาร 	ป้อมปราการกำกับกันขับขัน
ชุดไฟฟืนปืนผาสารพรรณ 	ตระเตรียมกันพร้อมพรั่งระวังไภย ฯ
     * ฝ่ายราหูแม่ทัพกับทหาร 	มาถึงด่านแดนมหาชลาไหล
ให้ตั้งค่ายรายเรียงเคียงกันไป 	ปักธงไชยเมืองตะวันเป็นสัญญา
แล้วตัวขี่กิเลนไม่เกณฑ์แห่ 	ให้ตามแต่สี่นายเคียงซ้ายขวา
จากกองทัพขับกิเลนเผ่นโผนมา 	ถึงตรงหน้าป้อมปืนหยุดยืนดู
ให้พวกพ้องร้องเรียกนายด่านใหญ่ 	เยี่ยมออกไปพูดจากับราหู
จึงแจ้งความตามรับสั่งตั้งกระทู้ 	ตัวเป็นผู้รั้งเมืองย่อมเลื่องลือ
ท่านชุบเลี้ยงเพียงนี้มีเครื่องยศ 	เป็นขบถเจ้านายไม่อายหรือ
เหมือนแมลงเม่าเข้าในกองไฟฮือ 	เราผู้ถือรับสั่งมาครั้งนี้
จะไกล่เกลี่ยเสียให้นายค่อยหายผิด 	อย่าควรคิดนับถือพวกฤาษี
เร่งเปิดรับทัพเราเข้าบุรี 	จะพ้นที่โทษทัณฑ์ไม่บรรไลย ฯ
     * ฝ่ายนายด่านหาญศึกไม่นึกพรั่น 	จึงผ่อนผันพูดจาอัชฌาไสย
เรานับถือฤาษีเพียงนี้ไซ้ 	ผิดอย่างไรหนักหนาจะฆ่าฟัน
ท่านผู้รู้ผู้วิเศษเที่ยวเทศน์โปรด 	เป็นประโยชน์ที่จะได้ไปสวรรค์
ไม่ถามไต่ไล่เลียงให้เที่ยงธรรม์ 	ต้องจำกันตัวไว้มิให้ตาย
ถ้าท่านจะอนุกูลช่วยทูลเรื่อง 	ที่ขัดเคืองแค้นเดือดให้เหือดหาย
เราจะได้ไปเฝ้าถึงเจ้านาย 	อย่าทำร้ายกันเลยกลับกองทัพไป ฯ
     * ฝ่ายเสนาราหูคนผู้เถ้า 	จึงว่าเจ้านี้คิดผิดวิไสย
ตัวเป็นข้าถ้าไม่สู้กับภูวไนย 	ควรขึ้นไปทูลความแต่ตามตรง
จะนิ่งอยู่ดูเหมือนเช่นเป็นขบถ 	จะตายหมดเหมือนอย่างเบื้อไม่เหลือหลง
ฟังเราว่าถ้าจะเข้าเฝ้าพระองค์ 	จะช่วยส่งไปให้สมอารมณ์ปอง ฯ
     * ฝ่ายนายด่านพานจะซื่อด้วยถือสัตย์ 	กลัวเคืองขัดคิดชอบตอบสนอง
ท่านร่ำว่าปราณีเหมือนพี่น้อง 	ขอตรึกตรองสักเวลาปรึกษากัน
แล้วไปหาดาบสประณตนั่ง 	เล่าให้ฟังตามจริงทุกสิ่งสรรพ์
ท่านราหูผู้เถ้าเจ้าเมืองตะวัน 	เป็นมิตรกันมาแต่ก่อนช่วยผ่อนปรน
ข้าจะใคร่ไปเฝ้าเจ้าเมืองหลวง 	เห็นได้ท่วงทีถวายฝ่ายกุศล
ถึงฆ่าตีชีวิตให้ปิดชนม์ 	ก็ตายคนเดียวได้เป็นไรมี
อันลูกหลานว่านเครือในเชื้อสาย 	ขอถวายไว้ธุระพระฤาษี
ช่วยรักษาอย่าให้ตายวายชีวี 	วันพรุ่งนี้ข้าจะลาพระคลาไคล ฯ
     * พระอัคนีปรีชาเห็นอาเภท 	สมสังเกตยินดีจะมีไหน
พลางจับยามความก็เห็นไม่เป็นไร 	จึงเกลี่ยไกล่แกล้งว่าเจ้ากล้าดี
เป็นคนซื่อถือสัตย์จะขัดไว้ 	ก็มิใช่เป็นจริตกิจฤาษี
จะไปเฝ้าเราไม่ห้ามดอกตามที 	แต่ให้มีแยบคายคิดรายคน
เข้าปลอมอยู่บุรีละยี่สิบ 	ค่อยซุบซิบสังเกตดูเหตุผล
แล้วบอกให้นายด่านรู้การกล 	ถึงอับจนก็จะได้แก้ไขกัน
ลูกศิษย์เราเล่าจะให้ปลอมไปด้วย 	จะได้ช่วยสั่งสอนคิดผ่อนผัน
ท่านเฝ้าหากมิโปรดต้องโทษทัณฑ์ 	จงคิดกันกับคนใช้ที่ไปตาม
นายด่านว่าสาธุสะคุณพระช่วย 	จะรอดด้วยกลเม็ดไม่เข็ดขาม
แล้วเรียกบ่าวเหล่าสนิทมาคิดความ 	ให้ปลอมตามขึ้นไปอยู่ทุกบูรี ฯ
     * จัดสำเร็จเสร็จสรรพกลับไปสั่ง 	ให้คนทั้งปวงถือพระฤาษี
ฝ่ายโฉมยงนงลักษณ์พระอัคนี 	เขียนบาลีให้กระเทยที่เคยใช้
ปลอมไปด้วยฉวยฉุกมีทุกข์ร้อน 	เอาอักษรดูแลคิดแก้ไข
ทหารดีที่สำหรับกำกับไป 	นางสอนให้รู้ทั่วทุกตัวคน
ต่างจัดแจงแปลงกายตามนายด่าน 	พวกทหารร้อยเศษรู้เหตุผล
พอรุ่งสายนายใหญ่นำไพร่พล 	ต่างแบกขนของออกนอกประตู
ตรงไปค่ายนายทัพผู้รับสั่ง 	คำนับนั่งพูดจากับราหู
ข้าคนซื่อถือมั่นกตัญญู 	ไม่รบสู้จะไปเฝ้าเจ้าชีวิต
ทูลให้ทราบบาปบุญที่คุณโทษ 	ท่านช่วยโปรดผ่อนปรนให้พ้นผิด
แม้ปลดปลอดรอดตายไม่วายคิด 	พระคุณติดก็จะต้องสนองคุณ ฯ
     * ฝ่ายราหูผู้เถ้าคนเจ้าเล่ห์ 	สมคะเนหน่วงเหนี่ยวไม่เฉียวฉุน
จะยกไว้ไม่ฆ่าด้วยการุญ 	ช่วยทำคุณขังกรงบอกส่งไป
เป็นขบถลดละก็จะผิด 	อย่าน้อยจิตต์เจ้าเลยกรรมจะทำไฉน
จะกริ้วโกรธโปรดปรานประการใด 	เราจะได้รอทัพอยู่ตรับฟัง
แล้วสั่งให้ไพร่จำตัวนายด่าน 	ห้าประการมั่นคงใส่กรงขัง
ทหารตามสามร้อยคอยระวัง 	ทั้งบอกหนังสือสำหรับกำกับไป
พวกทหารด่านสมุทรเดินสุดท้าย 	ทำตามนายหาบหามตามวิไสย
เขาส่งตัวหัวเมืองเนื่องเนื่องไป 	พวกบ่าวไพร่ปลอมเข้าอยู่ทุกบูรี
ยี่สิบวันบัลลุถึงเมืองหลวง 	ส่งกระทรวงกรมท่าเจ้าภาษี
กราบทูลท้าวเจ้าจังหวัดปฐพี 	เหมือนคำที่น่ายด่านให้การมา
ซึ่งนับถือฤาษีผู้วิเศษ 	ทรงไตรเพทเวทมนต์ดลคาถา
กรากอศุภชุบเป็นเห็นแก่ตา 	จึงอุส่าห์นอบน้อมเกลี้ยกล่อมไว้
เป็นอาจารย์บ้านเมืองเรืองพระยศ 	จะขบถมุลิกานั้นหาไม่
กราบทูลความตามจริงทุกสิ่งไป 	หวังจะให้เป็นประโยชน์ช่วยโปรดปรานฯ
     * จอมกษัตริย์ตรัสว่าข้านอกเจ้า 	ชาติโฉดเฉาชาวทะเลเดรฉาน
ช่างเชื่อถือฤาษีพวกชีพาล 	มาให้การสรรเสริญจนเกินดี
ใช้อุบายหมายว่ากูไม่รู้เท่า 	จะให้เข้ารีตถือพวกฤาษี
อันวิไสยในจังหวัดปฐพี 	จะชุบชีวีเป็นไม่เห็นใคร
อันฤาษีมีแต่พระสยมภุ์ 	ตระกูลพรหมวาโหมโรมวิไสย
รู้ชุบคนสนชีวิตถอดจิตต์ใจ 	อายุได้อยู่ยืนนับหมื่นพัน
นี่แกล้งบอกหลอกเจ้าข้าวนอกหม้อ 	กูไม่ขอคบฆ่าให้อาสัญ
ตระเวนไปให้รอบขอบเขตต์คัน 	อย่าให้มันดูเยี่ยงทั้งเวียงไชย
ให้ราหูผู้เป็นนายฝ่ายทหาร 	จับชาวด่านแดนมหาชลาไหล
ที่นับถือฤาษีมีเท่าไร 	ฆ่าเสียให้สิ้นเสร็จสำเร็จการ ฯ
     * มนตรีรับอภิวาทมาบาดหมาย 	ตำแหน่งนายเพ็ชฌฆาฏอันอาจหาญ
ถือดาบแดงแซงสลอนนครบาล 	เอานายด่านปากน้ำมาจำจอง
ติดคาคอข้อมือใส่ขื่อเล็ก 	สายโซ่เหล็กล่ามรั้งไว้ทั้งสอง
พวกตรวจตรัดพัสดีเดินตีฆ้อง 	สอนให้ร้องโทษทัณฑ์ที่พันพัว
ใครอย่าดูเยี่ยงข้าคนขบถ 	คิดเลี้ยวลดลวงกษัตริย์ให้ตัดหัว
นายด่านหมายตายแท้สุดแก้ตัว 	ถึงนึกกลัวก็ต้องเฉยไม่เวยวาย ฯ
     * ฝ่ายมาลามาไลยไพร่ชาวด่าน 	เห็นเกินการแก้ไขก็ใจหาย
ฉีกหนังสือฤาษีออกคลี่คลาย 	ได้แยบคายเข้าไปอยู่แซกผู้คุม
บอกอุบายนายด่านเป็นการลับ 	นายด่านกลับกล้าใจเหมือนไฟสุม
เห็นชายหญิงวิ่งพรูมาดูชุม 	พอผู้คุมตีฆ้องแกล้งร้องอึง
เดิมให้หามาเฝ้ากลับเอาโทษ 	ไม่มีโทษจับจะฆ่าใส่คาขึง
รู้กระนี้มิมาเป็นข้ามึง 	จะดื้อดึงชิงเอาทั้งด้าวแดน
แม้รบสู้กูจะต่อให้พ่อลูก 	จับไปผูกพันธนาตัดขาแขน
ถึงกูตายฝ่ายลูกจะผูกแค้น 	มาทดแทนทารกรรมให้หนำใจ
จางบอกกล่าวเจ้ามึงให้พึงรู้ 	แม้กูสู้หรือน้ำหน้าจะฆ่าได้
แม้ฤาษีตีบ้านด่านวันใด 	เจ้าเมืองใหญ่ญาติวงศ์เป็นผงคลี
ว่าจริงจริงหญิงชายอยู่ภายหลัง 	จงเชื่อฟังนับถือพระฤาษี
แล้วร้องว่าฆ่าเสียเจียวประเดี๋ยวนี้ 	พวกกูมีจะได้มาคอยฆ่ามึง
พวกผู้คุมรุมตีมิให้ว่า 	แกล้งเหวี่ยงคาตบปากแล้วลากขึง
แต่ชายหญิงวิ่งฮือเสียงอื้ออึง 	จนทราบถึงองค์ท้าวเจ้านคร ฯ
     * เจ้าพาราวาหุโลมเหงื่อโซมหน้า 	มันหยาบช้าแค้นจิตต์ดังพิษศร
แม้ฆ่าตายฝ่ายอำมาตย์ราษฎร 	จะขอดค่อนว่ามันมาแล้วฆ่าฟัน
จะปล่อยไปให้มันสู้ดูสักพัก 	ให้เห็นศักดาเดชทุกเขตต์ขัณฑ์
จึงจับมาฆ่าเสียลูกเมียมัน 	ให้พร้อมกันกับฤาษีพวกชีไพร
ดำริพลางทางหาเข้ามาขู่ 	มึงจะสู้ฝีมือกูหรือไฉน
ยังไม่ฆ่าถ้ากูจะปล่อยไป 	กลัวจะไม่ต่อตีจะหนีกู ฯ
     * นายด่านเห็นเป็นต่อหัวร่อร่า 	ให้เหมือนว่าแต่สักหนจะบลหมู
อย่าพักเย้ยเลยถ้าปล่อยจงคอยดู 	แม้ไม่สู้ภูวไนยมิใช่ชาย
กลัวแต่พระจะไม่แน่พูดแต่ปาก 	หรือจะอยากให้เราริบให้ฉิบหาย
สิบห้าวันนั้นจะมาฆ่าให้ตาย 	แกล้งท้าทายจะให้ถอดรอดชีวี ฯ
     * ท้าวเคืองขัดตรัสว่าแม้ฆ่าเสีย 	พวกลูกเมียมันจะอพยพหนี
จะปล่อยไปให้มันสู้จะดูดี 	แล้วให้มีธงหนังสือให้ถือไป
ว่าโปรดให้นายด่านคิดการขบถ 	ไม่ห้ามหมดเมืองแขวงตำแหน่งไหน
จะเข้าด้วยนายด่านประการใด 	ให้ตามไปเป็นขบถหมดทั้งนั้น
แล้วเอาตรามาประทับคำรับสั่ง 	อย่ากักขังเข่นฆ่าให้อาสัญ
แล้วปลดเปลื้องเครื่องพิฆาฎราชทัณฑ์ 	ธงสำคัญส่งไปให้รีบไคลคลา ฯ
     * นายด่านรับจับธงเดินตรงออก 	แกล้งโบกบอกหญิงชายทั้งซ้ายขวา
เราจะไปให้ผู้รู้วิชา 	มาเข่นฆ่าโคตรท้าวเจ้าบุรี
ใครเจ็บแค้นแม้นจะเข้ากับเราด้วย 	จงชูช่วยรบพุ่งในกรุงศรี
จะสิ้นศูนย์บุญท้าวแล้วคราวนี้ 	ใครต่อตีตายเปล่าไม่เข้าการ
แล้วโบกธงตรงออกนอกเมืองหลวง 	คนทั้งปวงรู้สิ้นทุกถิ่นฐาน
ฝ่ายมาลามาไลยใจสำราญ 	คุมทหารปลอมอยู่ในบูรี ฯ
